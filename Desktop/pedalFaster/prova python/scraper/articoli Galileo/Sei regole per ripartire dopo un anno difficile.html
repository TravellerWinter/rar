<html><head><title>Sei regole per ripartire dopo un anno difficile</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="Immagine di Daniel Reche via Pixabay" href="https://www.galileonet.it/wp-content/uploads/2021/01/sky.jpg"><img alt="cervello" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/sky-696x377.jpg" data-lazy-srcset="https://www.galileonet.it/wp-content/uploads/2021/01/sky-696x377.jpg 696w, https://www.galileonet.it/wp-content/uploads/2021/01/sky-640x347.jpg 640w, https://www.galileonet.it/wp-content/uploads/2021/01/sky-320x173.jpg 320w, https://www.galileonet.it/wp-content/uploads/2021/01/sky-768x416.jpg 768w, https://www.galileonet.it/wp-content/uploads/2021/01/sky-1068x579.jpg 1068w, https://www.galileonet.it/wp-content/uploads/2021/01/sky-775x420.jpg 775w, https://www.galileonet.it/wp-content/uploads/2021/01/sky.jpg 1200w" height="377" src="https://www.galileonet.it/wp-content/uploads/2021/01/sky.jpg" title="" width="696"/><noscript><img alt="cervello" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/sky-696x377.jpg" srcset="https://www.galileonet.it/wp-content/uploads/2021/01/sky-696x377.jpg 696w, https://www.galileonet.it/wp-content/uploads/2021/01/sky-640x347.jpg 640w, https://www.galileonet.it/wp-content/uploads/2021/01/sky-320x173.jpg 320w, https://www.galileonet.it/wp-content/uploads/2021/01/sky-768x416.jpg 768w, https://www.galileonet.it/wp-content/uploads/2021/01/sky-1068x579.jpg 1068w, https://www.galileonet.it/wp-content/uploads/2021/01/sky-775x420.jpg 775w, https://www.galileonet.it/wp-content/uploads/2021/01/sky.jpg 1200w" title="" width="696"/></noscript></a><figcaption class="wp-caption-text">Immagine di Daniel Reche via Pixabay</figcaption></figure></div><p><em>La <strong>pandemia</strong> continua a colpire duramente, e secondo alcuni esperti ci stiamo avvicinando alla fase più delicata e preoccupante, anche per la progressiva diffusione di <a href="https://www.galileonet.it/nuove-varianti-coronavirus-efficacia-vaccini/">nuove varianti</a> del <strong>virus</strong> che appaiono più contagiose. Dopo un anno difficile ci aspettano ancora tempi duri. Tre esperti di neuropsicologia e neuroscienze sulle pagine di <a href="https://theconversation.com/six-ways-to-reboot-your-brain-after-a-hard-year-of-covid-19-according-to-science-151332">The Conversation</a> provano a stilare una lista di quello che potremmo fare per superare al meglio questo periodo.</em></p><p><em>di <strong>Barbara Jacquelyn Sahakian</strong>, <strong>Christelle Langley</strong> e <strong>Jianfeng Feng</strong></em></p><p>Non ci sono dubbi sul fatto che il <strong>2020</strong> sia stato un anno difficile per tutti e tragico per molti. Ma ora finalmente i vaccini contro il Covid-19 sono in corso di somministrazione – e questo fornisce una speranza molto importante per ritornare alla normalità e a un 2021 felice.</p><p>Tuttavia, mesi di ansia, dolore e solitudine possono facilmente creare una spirale di negatività da cui è difficile uscire. Questo perché <a href="https://theconversation.com/how-chronic-stress-changes-the-brain-and-what-you-can-do-to-reverse-the-damage-133194" rel="noreferrer noopener" target="_blank">lo stress cronico modifica il cervello</a>. E a volte quando siamo giù non abbiamo alcun interesse a fare le cose che potrebbero farci sentire meglio in quel momento.</p><p>Per goderci le nostre vite nel 2021, dobbiamo abbandonare le <strong>abitudini</strong> distruttive e recuperare energia. In alcuni casi, ciò potrebbe inizialmente significare costringerti a fare le cose che gradualmente ti faranno sentire meglio. Se stai riscontrando sintomi più gravi, tuttavia, potresti parlare con un professionista riguardo a una terapia o all’assunzione di farmaci</p><p>Ecco sei modi basati sull’evidenza scientifica per cambiare in meglio il nostro cervello.</p><hr class="wp-block-separator"/><p class="has-text-align-center"><strong><a href="https://www.galileonet.it/propositi-anno-nuovo-segreto/" rel="noreferrer noopener" target="_blank">Il segreto per mantenere i buoni propositi per l’anno nuovo</a></strong></p><hr class="wp-block-separator"/><h2>1. Sii gentile e disponibile</h2><p>La <strong>gentilezza</strong>, l’altruismo e l’empatia possono avere un effetto sul cervello. Uno studio ha dimostrato che fare una donazione per beneficenza <a href="https://www.ncbi.nlm.nih.gov/pmc/articles/PMC1622872/" rel="noreferrer noopener" target="_blank">attiva il sistema della ricompensa nel cervello</a> in maniera simile a quanto avviene quando si riceve realmente del denaro. Questo vale anche per l’aiuto a persone <a href="https://pubmed.ncbi.nlm.nih.gov/25741254/" rel="noreferrer noopener" target="_blank">che hanno subito un’ingiustizia</a>.</p><p>Il volontariato può anche dare un senso alla vita, <a href="https://pubmed.ncbi.nlm.nih.gov/12473312/" rel="noreferrer noopener" target="_blank">promuovendo felicità</a>, salute e benessere. Gli anziani che fanno volontariato regolarmente <a href="https://pubmed.ncbi.nlm.nih.gov/7216525/" rel="noreferrer noopener" target="_blank">mostrano anche una maggiore soddisfazione nella vita</a> e un più basso livello di depressione e ansia. In breve, rendere felici gli altri è un ottimo modo per renderti felice.</p><h2>2. Fai esercizio fisico</h2><p>L’<strong>esercizio fisico</strong> è stato associato a una migliore salute fisica e mentale, incluso un aumento della salute cardiovascolare e una riduzione della depressione. Nell’infanzia l’esercizio è associato a prestazioni scolastiche potenziate, mentre nei giovani adulti <a href="https://www.nature.com/articles/nrn2298" rel="noreferrer noopener" target="_blank">promuove le abilità cognitive</a> e le performance lavorative. Negli anziani, l’attività fisica protegge la sfera cognitiva e fornisce resilienza contro disturbi neurodegenerativi come la demenza.</p><p>Inoltre, gli studi hanno dimostrato che chi è più in forma <a href="https://academic.oup.com/biomedgerontology/article/61/11/1166/630432" rel="noreferrer noopener" target="_blank">ha un maggiore volume cerebrale</a>, e questo <a href="https://pubmed.ncbi.nlm.nih.gov/17413020/" rel="noreferrer noopener" target="_blank">è associato</a> con una migliore performance cognitiva da anziani. Le persone che praticano<strong> attività fisica,</strong> poi, vivono più a lungo. Una delle azioni più indicate che puoi compiere per rimettere in moto il tuo cervello è infatti uscire e prendere un po’ d’aria fresca durante una camminata veloce, una corsa o una passeggiata in bicicletta. Assicurati di scegliere qualcosa che ti piace davvero per assicurarti di continuare a farlo.</p><h2>3. Mangia bene</h2><p>Il modo in cui mangiamo può influenzare in maniera sostanziale lo sviluppo e la salute della struttura del cervello e del suo funzionamento. Il tipo di <strong>alimentazione</strong> fornisce alla mente gli elementi costitutivi adeguati per creare e mantenere connessioni, elemento essenziale per migliorare le capacità cognitive e le performance scolastiche. Studi precedenti hanno dimostrato che la mancanza di nutrienti può portare, a lungo termine, a <a href="https://onlinelibrary.wiley.com/doi/pdf/10.1111/j.1740-8709.2011.00349.x" rel="noreferrer noopener" target="_blank">danni strutturali e funzionali al cervello</a>, mentre una dieta di buona qualità <a href="https://pubmed.ncbi.nlm.nih.gov/29769374/" rel="noreferrer noopener" target="_blank">è associata</a> a un aumentato volume cerebrale.</p><p>Una ricerca su 20.000 partecipanti allo studio UK-Biobank ha dimostrato che una maggiore assunzione di cereali era associata a benefici a lungo termine legati all’<a href="https://www.medrxiv.org/content/10.1101/2020.10.11.20210781v1" rel="noreferrer noopener" target="_blank">aumento del volume di materia grigia</a> (una componente chiave del sistema nervoso centrale). Questa a sua volta è associata collegata a prestazioni cognitive potenziate. Mentre le diete ricche di zuccheri, grassi saturi o calorie possono <a href="https://www.sciencedirect.com/science/article/abs/pii/S009174351100051X?casa_token=HzcApK6XQv8AAAAA:9_u3CMS9LiL847tUs3p2HSKw0YeR5nsc3Q315j1xKgW0Dk42vDdh2vsURZg-Vz8y0ntcqWJ3QA" rel="noreferrer noopener" target="_blank">danneggiare la funzione neurale</a>. E possono anche ridurre la capacità del cervello di creare nuove connessioni fra neuroni, con effetti negativi sulla sfera cognitiva.</p><p>Pertanto, qualunque sia la tua età, ricordati di seguire una dieta bilanciata, che include frutta, verdura e cereali.</p><h2>4. Mantieniti in contatto con gli altri</h2><p>La <strong>solitudine</strong> e l’isolamento sociale <a href="https://pubmed.ncbi.nlm.nih.gov/32129811/" rel="noreferrer noopener" target="_blank">sono diffusi</a> in tutte le fasce d’età e culture e in entrambi i sessi – oggi <a href="https://www.ncbi.nlm.nih.gov/pmc/articles/PMC7255345/" rel="noreferrer noopener" target="_blank">ulteriormente accentuati</a> dalla pandemia di Covid-19. Solide prove scientifiche hanno indicato che l’isolamento sociale <a href="https://www.sciencedirect.com/science/article/abs/pii/S0149763420304425" rel="noreferrer noopener" target="_blank">è dannoso</a> per la salute fisica, cognitiva e mentale.</p><hr class="wp-block-separator"/><p class="has-text-align-center"><strong><a href="https://www.galileonet.it/solitudine-vede-cervello-come-provare-combatterla/" rel="noreferrer noopener" target="_blank">La solitudine si “vede” nel cervello. Ecco dov’è e come provare a combatterla</a></strong></p><hr class="wp-block-separator"/><p>Uno studio recente ha dimostrato che l’isolamento dovuto al Covid-19 comporta effetti negativi <a href="https://www.cambridge.org/core/services/aop-cambridge-core/content/view/170B512E3BDDA12388E748461D650A5F/S0033291720004006a.pdf/covid19_induced_social_isolation_implications_for_understanding_social_cognition_in_mental_health.pdf" rel="noreferrer noopener" target="_blank">sui processi cognitivi legati alle emozioni</a>, e che questo peggioramento era ridotto nelle persone che sono rimaste in contatto con gli altri durante il lockdown. Lo sviluppo di connessioni sociali e la capacità di diminuire la solitudine sono anche associati <a href="https://www.ncbi.nlm.nih.gov/pmc/articles/PMC5598785/" rel="noreferrer noopener" target="_blank">a un minor rischio di mortalità</a> e della comparsa di varie malattie.</p><p>Pertanto, la solitudine e l’isolamento sociale <a href="https://www.thelancet.com/journals/lancet/article/PIIS0140-6736(18)30142-9/fulltext" rel="noreferrer noopener" target="_blank">sono sempre più riconosciuti come un problema centrale di salute pubblica </a>che richiede interventi efficaci. E <a href="https://www.nature.com/articles/srep24561" rel="noreferrer noopener" target="_blank">le interazioni sociali sono collegate a emozioni positive</a> e a una maggiore attivazione del sistema della ricompensa nel cervello.</p><p>Nel 2021, assicurati di mantenerti in contatto con la famiglia e gli amici, ma anche di espandere i tuoi orizzonti e stringere nuovi <strong>legami</strong>.</p><h2>5. Impara qualcosa di nuovo</h2><p>Il <strong>cervello</strong> cambia durante i periodi centrali dello sviluppo, ma questo processo dura comunque tutta la vita. Nuove esperienze, come l’apprendimento di nuove competenze, possono modificare sia il funzionamento che l’architettura cerebrale sottostante. Ad esempio, <a href="https://www.nature.com/articles/nn.2412" rel="noreferrer noopener" target="_blank">è stato dimostrato</a> che le acrobazie da giocoliere aumentano le strutture della materia bianca (tessuto composto da fasci di fibre nervose) nel cervello associate alle performance visivo-motorie.</p><p>Allo stesso modo, si è dimostrato che i musicisti presentano <a href="https://www.nature.com/articles/nn871" rel="noreferrer noopener" target="_blank">un aumento della materia grigia</a> nelle parti che elaborano le informazioni uditive. Anche imparare una nuova lingua può <a href="https://www.sciencedirect.com/science/article/abs/pii/S1053811912006581?casa_token=EvOhjiJR8kkAAAAA:8LLZj41KdNaVAafo-iW4VOILntcNkq1p3maHJnr2hsUi_8aSEK82LS2qs5PUlzIiHnC6R79B5w" rel="noreferrer noopener" target="_blank">cambiare la struttura del cervello</a>.</p><p>Un’ampia revisione degli studi scientifici ha suggerito che le attività del tempo libero che stimolano la mente aumentano le energie cerebrali, un risultato che può potenziare la resilienza ed essere <a href="http://rng.org.au/wp-content/uploads/2014/10/brain-reserve-and-cognitive-decline.pdf" rel="noreferrer noopener" target="_blank">protettivo contro il declino cognitivo</a> negli anziani – sia che si tratti di una partita a scacchi o di <a href="https://www.nature.com/articles/s41598-020-72281-3" rel="noreferrer noopener" target="_blank">altri giochi legati a processi cognitivi</a>.</p><h2>6. Dormi bene</h2><p>Il <strong>sonno</strong> è un elemento essenziale della vita umana, ma molte persone non capiscono la relazione tra il riposo notturno e una buona salute mentale. Durante il sonno, il cervello si riorganizza e si ricarica e rimuove i sotto-prodotti dei rifiuti tossici cerebrali, che aiutano a <a href="https://www.ncbi.nlm.nih.gov/pmc/articles/PMC4651462/" rel="noreferrer noopener" target="_blank">mantenere il suo normale funzionamento</a>.</p><p>Il sonno è molto importante per elaborare le esperienze nella nostra memoria a lungo termine, mantenere la funzione cognitiva ed emotiva e ridurre la fatica mentale. Gli studi sulla privazione del sonno hanno dimostrato la presenza di carenze nella memoria e nell’attenzione, nonché cambiamenti nel sistema della ricompensa che spesso <a href="https://www.nature.com/articles/nrn.2017.55" rel="noreferrer noopener" target="_blank">interrompono il funzionamento dei processi emotivi</a>. Il sonno esercita anche una forte <a href="https://www.ncbi.nlm.nih.gov/pmc/articles/PMC3256323/" rel="noreferrer noopener" target="_blank">influenza nel regolare il sistema immunitario</a>. Se la quantità e la qualità del tuo sonno sono ottimali, scoprirai di avere più energia, un maggior benessere generale e sarai in grado di sviluppare la tua creatività e la capacità di pensare.</p><p>Quindi buon anno nuovo! E cerchiamo di ottenere il massimo da noi nel 2021 e aiutare gli altri a fare lo stesso.</p><figure class="wp-block-image size-large"><img alt="" class="wp-image-114681" data-lazy-sizes="(max-width: 200px) 100vw, 200px" data-lazy-src="https://www.galileonet.it/wp-content/uploads/2021/01/the-conversation-.jpg" data-lazy-srcset="https://www.galileonet.it/wp-content/uploads/2021/01/the-conversation-.jpg 200w, https://www.galileonet.it/wp-content/uploads/2021/01/the-conversation--100x100.jpg 100w, https://www.galileonet.it/wp-content/uploads/2021/01/the-conversation--45x45.jpg 45w, https://www.galileonet.it/wp-content/uploads/2021/01/the-conversation--24x24.jpg 24w, https://www.galileonet.it/wp-content/uploads/2021/01/the-conversation--48x48.jpg 48w, https://www.galileonet.it/wp-content/uploads/2021/01/the-conversation--96x96.jpg 96w, https://www.galileonet.it/wp-content/uploads/2021/01/the-conversation--150x150.jpg 150w" height="200" src="https://www.galileonet.it/wp-content/uploads/2021/01/the-conversation-.jpg" width="200"/><noscript><img alt="" class="wp-image-114681" height="200" sizes="(max-width: 200px) 100vw, 200px" src="https://www.galileonet.it/wp-content/uploads/2021/01/the-conversation-.jpg" srcset="https://www.galileonet.it/wp-content/uploads/2021/01/the-conversation-.jpg 200w, https://www.galileonet.it/wp-content/uploads/2021/01/the-conversation--100x100.jpg 100w, https://www.galileonet.it/wp-content/uploads/2021/01/the-conversation--45x45.jpg 45w, https://www.galileonet.it/wp-content/uploads/2021/01/the-conversation--24x24.jpg 24w, https://www.galileonet.it/wp-content/uploads/2021/01/the-conversation--48x48.jpg 48w, https://www.galileonet.it/wp-content/uploads/2021/01/the-conversation--96x96.jpg 96w, https://www.galileonet.it/wp-content/uploads/2021/01/the-conversation--150x150.jpg 150w" width="200"/></noscript></figure><p><em>Articolo orginale pubblicato su <a href="https://theconversation.com/six-ways-to-reboot-your-brain-after-a-hard-year-of-covid-19-according-to-science-151332">The Conversation</a>, traduzione a cura della redazione di Galileo.</em></p> <script async="async" data-counter="https://counter.theconversation.com/content/151332/count?distributor=republish-lightbox-advanced" id="theconversation_tracker_hook" src="https://theconversation.com/javascripts/lib/content_tracker_hook.js" type="text/javascript"></script> <p></p></div><script src = ""></script></body></html>