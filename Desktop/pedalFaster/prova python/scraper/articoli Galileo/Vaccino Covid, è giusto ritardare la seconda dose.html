<html><head><title>Vaccino Covid, è giusto ritardare la seconda dose?</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="Credits: Unsplash" href="https://www.galileonet.it/wp-content/uploads/2021/01/Vaccino.jpg"><img alt="Vaccino Covid" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/Vaccino-696x377.jpg" data-lazy-srcset="https://www.galileonet.it/wp-content/uploads/2021/01/Vaccino-696x377.jpg 696w, https://www.galileonet.it/wp-content/uploads/2021/01/Vaccino-640x347.jpg 640w, https://www.galileonet.it/wp-content/uploads/2021/01/Vaccino-320x173.jpg 320w, https://www.galileonet.it/wp-content/uploads/2021/01/Vaccino-768x416.jpg 768w, https://www.galileonet.it/wp-content/uploads/2021/01/Vaccino-1068x579.jpg 1068w, https://www.galileonet.it/wp-content/uploads/2021/01/Vaccino-775x420.jpg 775w, https://www.galileonet.it/wp-content/uploads/2021/01/Vaccino.jpg 1200w" height="377" src="https://www.galileonet.it/wp-content/uploads/2021/01/Vaccino.jpg" title="Vaccino Covid" width="696"/><noscript><img alt="Vaccino Covid" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/Vaccino-696x377.jpg" srcset="https://www.galileonet.it/wp-content/uploads/2021/01/Vaccino-696x377.jpg 696w, https://www.galileonet.it/wp-content/uploads/2021/01/Vaccino-640x347.jpg 640w, https://www.galileonet.it/wp-content/uploads/2021/01/Vaccino-320x173.jpg 320w, https://www.galileonet.it/wp-content/uploads/2021/01/Vaccino-768x416.jpg 768w, https://www.galileonet.it/wp-content/uploads/2021/01/Vaccino-1068x579.jpg 1068w, https://www.galileonet.it/wp-content/uploads/2021/01/Vaccino-775x420.jpg 775w, https://www.galileonet.it/wp-content/uploads/2021/01/Vaccino.jpg 1200w" title="Vaccino Covid" width="696"/></noscript></a><figcaption class="wp-caption-text">Credits: Unsplash</figcaption></figure></div><p>Con l’avvio delle <strong><a data-id="114444" data-type="post" href="https://www.galileonet.it/vaccino-anti-covid-19-cinque-cose-sapere/" rel="noreferrer noopener" target="_blank">campagne di vaccinazione</a></strong> in molti paesi del mondo da una parte, e la <strong><a data-id="112930" data-type="post" href="https://www.galileonet.it/covid-19-contagi-scenari/" rel="noreferrer noopener" target="_blank">crescita dei contagi</a> </strong>che per ora non accenna a rallentare dall’altra, le istituzioni sanitarie si trovano ora davanti a un problema di <strong><a href="https://www.wired.it/attualita/politica/2020/12/02/piano-vaccino-covid-governo/" rel="noreferrer noopener" target="_blank">ottimizzazione delle risorse</a></strong> piuttosto complesso. Le questioni in gioco sono tante: la <strong>limitatezza</strong> delle scorte dei vaccini, la <strong>pianificazione</strong> necessaria per la loro <strong>distribuzione</strong> e <strong>somministrazione</strong>, la circolazione di <strong><a data-id="114623" data-type="post" href="https://www.galileonet.it/variante-sudafricana-cosa-sappiamo/" rel="noreferrer noopener" target="_blank">nuove varianti del virus</a></strong> per le quali non è ancora chiaro quanto siano efficaci i vaccini approvati. Ma qualcosa bisogna pur decidere, e alla svelta. Il Regno Unito, per esempio, <a href="https://www.gov.uk/government/news/oxford-universityastrazeneca-vaccine-authorised-by-uk-medicines-regulator" rel="noreferrer noopener" target="_blank">ha deciso di pigiare sull’acceleratore</a>, ritardando la somministrazione della <strong>seconda dose </strong>del vaccino a quelli che hanno già ricevuto la prima per facilitare la distribuzione della prima a chi, invece, è ancora in attesa. Una strategia che ha dei <strong>pro</strong> e dei <strong>contro</strong>, e sulla quale – fatto che non è una novità – <strong>non abbiamo ancora raccolto abbastanza evidenze</strong> per stabilire se è giusta o sbagliata. La domanda si può riformulare così: assodato che la prima dose del vaccino, di per sé, conferisce già un’<strong>immunità parziale</strong>, bisogna dare la precedenza alla somministrazione dei <strong>vaccini per intero</strong> (prima e seconda dose) o è meglio somministrare a <strong>più persone possibile</strong> la prima dose e poi, più in là, inoculare la seconda?</p><p>Cominciamo dalle <strong>certezze</strong>. La prima, e la più solida, è che la <strong>risposta</strong> <strong>immunitaria</strong> dell’organismo non è completamente protettiva dopo <strong>una sola dose</strong> di vaccino. Tutti i trial clinici hanno evidenziato infatti che la copertura totale data dal vaccino, quella cui ci si riferisce quando si parla di efficacia, arriva solo <strong>tra sette e dieci giorni</strong> dopo aver ricevuto la<strong> seconda dose</strong> del farmaco. Molti altri vaccini funzionano così: quello per l’<strong>epatite B</strong>, per esempio, prevede addirittura tre somministrazioni. La ragione sta nel fatto che la prima somministrazione avvia la <strong>risposta</strong> del sistema immunitario, mentre la seconda (e le eventuali successive) servono a <strong>consolidare</strong> e <strong>potenziare</strong> tale risposta, strutturando la memoria immunitaria dell’organismo per far sì che perduri nel tempo.</p><p>Lasciamo che siano i numeri a parlare. Stando al <a href="https://www.nejm.org/doi/full/10.1056/NEJMoa2034577" rel="noreferrer noopener" target="_blank">rapporto</a> pubblicato sul <strong>New England Journal of Medicine</strong> dai ricercatori che hanno realizzato il vaccino<strong> Pfizer-BioNTech</strong>, per esempio, l’efficacia media associata a una singola dose tocca il<strong> 90%</strong> subito dopo la somministrazione (la <a href="https://www.gov.uk/government/publications/prioritising-the-first-covid-19-vaccine-dose-jcvi-statement/optimising-the-covid-19-vaccination-programme-for-maximum-short-term-impact" rel="noreferrer noopener" target="_blank">short-term efficacy</a>), ma scende poi fino al <strong>52,5%</strong> (con un intervallo di confidenza molto ampio, compreso tra il 29,5% e il 68,4%) prima della somministrazione della seconda. Un valore ben lontano dal <strong>94,8%</strong> che si raggiunge, invece, <strong>sette giorni dopo</strong> la somministrazione della seconda dose.</p><p>È per questa ragione che l’Agenzia europea dei medicinali (Ema) ha da poco ribadito, entrando nel dibattito in corso, che il lasso di tempo massimo di <strong>42 giorni</strong> da far trascorrere tra la prima e la seconda dose del vaccino Pfizer-BioNTech deve essere <strong>rispettato</strong> per ottenere la <strong>massima protezion</strong>e: “Qualsiasi modifica a tale disposizione”, <a href="https://www.reuters.com/article/sanit-coronavirus-ema-pfizer-idITKBN29921I" rel="noreferrer noopener" target="_blank">ha fatto sapere l’Agenzia</a>, “richiederebbe una variazione dell’autorizzazione di immissione sul mercato, oltre che ulteriori dati clinici a sostegno della modifica, altrimenti sarebbe da considerarsi un uso off label”, che tra l’altro comporta minori responsabilità per i produttori dei vaccini.</p><p>Per quanto riguarda il vaccino di <strong>Moderna</strong> (che, come quello di Pfizer e BioNTech, è un vaccino a mRna), appena approvato dall’<strong>Ema</strong>, al momento, come ha <a href="https://www.gov.uk/government/publications/prioritising-the-first-covid-19-vaccine-dose-jcvi-statement/optimising-the-covid-19-vaccination-programme-for-maximum-short-term-impact" rel="noreferrer noopener" target="_blank">spiegato <strong>Antonio Cassone</strong></a>, membro della <strong>American Academy of Microbiology</strong>, “il disegno sperimentale non consente di valutare quanto sia di fatto efficace il vaccino dopo la prima dose, vista la bassa numerosità di casi rilevati”. E infatti anche la nostra <strong>Agenzia italiana del farmaco</strong> (Aifa), sottolinea che “l’immunità si considera pienamente acquisita a partire da due settimane dopo la seconda somministrazione, anziché una”.</p><p>Sul vaccino di <strong>AstraZeneca</strong> e <strong>Oxford</strong> la situazione è ancora più confusa. La decisione di ritardare la somministrazione della seconda dose, presa dalla <strong>Medicines &amp; Healthcare products Regolatory Agency</strong> (Mhra), l’ente regolatorio per i farmaci del Regno Unito, si basa su un’analisi esplorativa dei risultati del vaccino di <strong>AstraZeneca</strong> e <strong>Oxford</strong>. Gli scienziati inglesi, in particolare, hanno messo insieme dati provenienti da diversi trial di efficacia del preparato, comparando i soggetti vaccinati e quelli che avevano ricevuto un placebo a distanza di 22 giorni dalla prima somministrazione e prima di ricevere la seconda dose. In questo modo, <a href="https://www.sciencemag.org/news/2021/01/debates-intensify-over-dosing-plans-authorized-covid-19-vaccines">come racconta <strong>Science</strong></a>, hanno scoperto che la <strong>prima dose</strong> del vaccino aveva un’efficacia del <strong>73%</strong> nel prevenire l’insorgenza dei sintomi di <strong>Covid</strong>. Il che appare abbastanza strano, dal momento che la stessa AstraZeneca aveva dichiarato un’efficacia più bassa, pari al <strong>62%</strong>, dopo la somministrazione di <strong>entrambe le dosi</strong>. In ogni caso, questa considerazione ha indotto l’agenzia britannica ad avallare il <strong>ritardo nella somministrazione</strong> della seconda dose.</p><p>Oltre all’<strong>Ema</strong>, però, anche la <strong>Fda</strong> non è dello stesso parere. L’agenzia regolatoria statunitense ha da poco fatto sapere che <strong>ritardare</strong> la somministrazione della seconda dose del vaccino (riferendosi specificamente, però, al preparato di Pfizer) sarebbe “<strong>prematuro</strong> e non solidamente radicato nelle evidenze a oggi disponibili”. Dal canto loro, Pfizer e BioNTech hanno confermato che “la sicurezza e l’efficacia del vaccino non è stata valutata su <strong>tempi di somministrazione diversi</strong>: la maggior parte dei partecipanti ai trial hanno ricevuto la seconda dose all’interno della finestra specificata nel design dello studio, e quindi non ci sono dati per dimostrare che la protezione che si ottiene dopo la prima somministrazione sia mantenuta anche dopo 21 giorni”.</p><p>Credits immagine: Unsplash<br/>Via: <a data-id="https://www.wired.it/scienza/medicina/2021/01/09/vaccino-covid-quando-fare-seconda-dose/" data-type="URL" href="https://www.wired.it/scienza/medicina/2021/01/09/vaccino-covid-quando-fare-seconda-dose/" rel="noreferrer noopener" target="_blank">Wired.it</a></p></div><script src = ""></script></body></html>