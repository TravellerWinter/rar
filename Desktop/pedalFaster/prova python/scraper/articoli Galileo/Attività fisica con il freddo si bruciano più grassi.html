<html><head><title>Attività fisica: con il freddo si bruciano più grassi</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: Andrea Leopardi/Unsplash)" href="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash.jpg"><img alt="freddo" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-696x378.jpg" data-lazy-srcset="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-696x378.jpg 696w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-640x347.jpg 640w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-320x174.jpg 320w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-768x417.jpg 768w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-1068x579.jpg 1068w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-774x420.jpg 774w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash.jpg 1200w" height="378" src="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash.jpg" title="andrea-leopardi-QVD3Xht9txA-unsplash" width="696"/><noscript><img alt="freddo" class="entry-thumb td-modal-image" height="378" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-696x378.jpg" srcset="https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-696x378.jpg 696w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-640x347.jpg 640w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-320x174.jpg 320w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-768x417.jpg 768w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-1068x579.jpg 1068w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash-774x420.jpg 774w, https://www.galileonet.it/wp-content/uploads/2021/01/andrea-leopardi-QVD3Xht9txA-unsplash.jpg 1200w" title="andrea-leopardi-QVD3Xht9txA-unsplash" width="696"/></noscript></a><figcaption class="wp-caption-text">(Foto: Andrea Leopardi/Unsplash)</figcaption></figure></div><p>Con pioggia, neve e <strong>freddo</strong> la voglia di fare <strong>attività fisica</strong> all’aria aperta è sicuramente più difficile da trovare. Eppure, il freddo potrebbe essere proprio il motivo in più per uscire di casa, la scusa per perdere quei chili di troppo presi durante le vacanze natalizie. Il <strong>freddo</strong>, infatti, renderebbe l’attività fisica più efficace a <strong>bruciare i grassi</strong>. A raccontarlo sulle pagine del <strong>Journal of Applied Physiology</strong> è uno <a href="https://journals.physiology.org/doi/abs/10.1152/japplphysiol.00384.2020" rel="noreferrer noopener" target="_blank">studio</a> dei ricercatori della Laurentian University, in Canada, secondo cui l’<a href="https://www.galileonet.it/esercizio-fisico/" rel="noreferrer noopener" target="_blank">esercizio fisico</a>, soprattutto quello <strong>molto intenso</strong> per brevi periodi di tempo, sarebbe più efficace se svolto alle rigide <a href="https://www.galileonet.it/cosi-il-microbioma-ci-salva-dallipotermia/" rel="noreferrer noopener" target="_blank">temperature invernali</a>. </p><h2>L’attività fisica in inverno</h2><p>Nel nuovo studio, i ricercatori si sono concentrati sull’<strong>ossidazione dei lipidi</strong>, il processo che indica la degradazione dei <strong>grassi</strong>. Per capire in che modo il freddo, quindi, possa rendere l’<strong><a href="https://www.galileonet.it/attivita-fisica-riduce-rischio-cancro/" rel="noreferrer noopener" target="_blank">attività fisica</a></strong> più efficace, il team ha chiesto a 11 partecipanti in <strong>sovrappeso</strong> di svolgere alcuni allenamenti a intervalli ad alta intensità (High Intensity Interval Training, Hiit) a diverse <strong>temperature</strong>. Gli esercizi consistevano in dieci sprint in <strong><a href="https://www.galileonet.it/italiani-biciclette-mobilita/" rel="noreferrer noopener" target="_blank">bicicletta</a></strong> da 1 minuto al 90% dello sforzo, seguiti da 90 secondi, sempre di bicicletta, a uno sforzo del 30%, e, infine un periodo di defaticamento. Dalle analisi, il team ha osservato che l’ossidazione dei lipidi aumentava di oltre tre volte negli <strong>allenamenti</strong> svolti a temperature di circa zero gradi, rispetto a quelli in un ambiente “termoneutrale”, di circa 21 gradi.</p><h2>I benefici del freddo</h2><p>I ricercatori, inoltre, hanno cercato di capire se i benefici del <strong>freddo</strong> fossero duraturi. Per questo, la mattina successiva agli <strong>allenamenti</strong>, ai partecipanti è stata data una colazione ricca di <strong>grassi</strong> e successivamente sono stati prelevati campioni di sangue per calcolare i livelli di insulina, glucosio, trigliceridi e i tassi di ossidazione dei <strong>lipidi</strong>. Da queste analisi, i ricercatori hanno potuto dimostrare che sebbene l’attività fisica al freddo abbia istantaneamente aumentato l’ossidazione dei lipidi, non è stata invece rilevata alcuna differenza dopo la colazione del mattino successivo. “Questo è il primo studio che ha indagato gli effetti delle<strong> temperature ambientali</strong> <strong>fredde</strong> sul metabolismo durante un allenamento a intervalli ad alta intensità e sul <strong><a href="https://www.galileonet.it/ormone-freno-metabolismo/" rel="noreferrer noopener" target="_blank">metabolismo</a></strong> postprandiale del giorno successivo”, scrivono i ricercatori. “E abbiamo osservato che questo <strong>esercizio in un ambiente freddo</strong> modifica il metabolismo rispetto a un ambiente termoneutrale”. </p><p>Riferimenti: <a href="https://journals.physiology.org/doi/abs/10.1152/japplphysiol.00384.2020" rel="noreferrer noopener" target="_blank">Journal of Applied Physiology</a></p><p>Credits immagine di copertina: <a href="https://unsplash.com/@whatyouhide?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Andrea Leopardi</a> via <a href="https://unsplash.com/s/photos/snow-running?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Unsplash</a></p></div><script src = ""></script></body></html>