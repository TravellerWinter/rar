<html><head><title>Musica preistorica: quella conchiglia è un corno</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Credit: G. Tosello)" href="https://www.galileonet.it/wp-content/uploads/2021/02/corno-1-1.jpg"><img alt="corno" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/02/corno-1-1-696x377.jpg" data-lazy-srcset="https://www.galileonet.it/wp-content/uploads/2021/02/corno-1-1-696x377.jpg 696w, https://www.galileonet.it/wp-content/uploads/2021/02/corno-1-1-640x347.jpg 640w, https://www.galileonet.it/wp-content/uploads/2021/02/corno-1-1-320x173.jpg 320w, https://www.galileonet.it/wp-content/uploads/2021/02/corno-1-1-768x416.jpg 768w, https://www.galileonet.it/wp-content/uploads/2021/02/corno-1-1-1068x579.jpg 1068w, https://www.galileonet.it/wp-content/uploads/2021/02/corno-1-1-775x420.jpg 775w, https://www.galileonet.it/wp-content/uploads/2021/02/corno-1-1.jpg 1200w" height="377" src="https://www.galileonet.it/wp-content/uploads/2021/02/corno-1-1.jpg" title="corno 1" width="696"/><noscript><img alt="corno" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/02/corno-1-1-696x377.jpg" srcset="https://www.galileonet.it/wp-content/uploads/2021/02/corno-1-1-696x377.jpg 696w, https://www.galileonet.it/wp-content/uploads/2021/02/corno-1-1-640x347.jpg 640w, https://www.galileonet.it/wp-content/uploads/2021/02/corno-1-1-320x173.jpg 320w, https://www.galileonet.it/wp-content/uploads/2021/02/corno-1-1-768x416.jpg 768w, https://www.galileonet.it/wp-content/uploads/2021/02/corno-1-1-1068x579.jpg 1068w, https://www.galileonet.it/wp-content/uploads/2021/02/corno-1-1-775x420.jpg 775w, https://www.galileonet.it/wp-content/uploads/2021/02/corno-1-1.jpg 1200w" title="corno 1" width="696"/></noscript></a><figcaption class="wp-caption-text">(Credit: G. Tosello)</figcaption></figure></div><p>Altro che coppa, quella <strong>conchiglia</strong> è un vero e proprio<strong> strumento a fiato</strong> e suona ancora oggi. Un nuovo pezzo dell’<strong>orchestra preistorica</strong> dei nostri antenati, che si aggiunge ai già noti <a href="https://www.galileonet.it/preistoria-musica-flauti-neolitico/">flauti</a> e fischietti. Qualcosa di unico nel panorama musicale preistorico del <strong>Paleolitico</strong>, forse a livello mondiale. Così infatti scrive il team di ricercatori che oggi sulle <a href="https://advances.sciencemag.org/content/7/7/eabe9510">pagine</a> di <strong>Science Advances </strong>presenta la <strong>conchiglia-corno</strong>, vecchia di circa 18 mila anni.</p><p>Quella <strong>conchiglia</strong> è tutt’altro che una nuova scoperta: la si conosce dagli anni Trenta del secolo scorso, e sebbene anche allora venne descritta come una scoperta <em>eccezionale</em>, ricordano i ricercatori, solo oggi è chiara appieno la sua eccezionalità. Allora infatti venne creduta una coppa cerimoniale (“una coppa dell’amore”) ma le analisi compiute di recente, comprese indagini di tomografia computerizzata, hanno rivelato ben altro. La conchiglia del mollusco<strong> <em>Charonia lampas </em></strong>proveniente dalla<strong> grotta di Marsoulas </strong>(Francia)<em> </em>presenta<em> </em>infatti delle modifiche e delle lavorazioni che presumibilmente ne plasmarono l’utilizzo come corno. Ma non solo: è anche decorata, come hanno mostrato le analisi delle immagini digitalizzate.</p><p>Secondo quanto messo insieme dai ricercatori, all’epoca la <strong>conchiglia</strong> venne lavorata per smussarne la parte esterna, e per eliminare le parti apicali, creano un’apertura che i ricercatori escludono possa essere stata accidentale. Anzi: il ritrovamento in prossimità di questa apertura di tracce di materiale scuro organico (forse cera o resina) lascia pensare che qui venisse posto una sorta di bocchino per suonare la <strong>conchiglia</strong>, in maniera più comoda e senza danneggiarsi le labbra, in modo simile a quanto osservato in altre conchiglie musicali più recenti, spiegano gli autori.</p><figure class="wp-block-image size-large"><img alt="" class="wp-image-115049" data-lazy-sizes="(max-width: 760px) 100vw, 760px" data-lazy-src="https://www.galileonet.it/wp-content/uploads/2021/02/corno-3-760x1200.jpg" data-lazy-srcset="https://www.galileonet.it/wp-content/uploads/2021/02/corno-3-760x1200.jpg 760w, https://www.galileonet.it/wp-content/uploads/2021/02/corno-3-304x480.jpg 304w, https://www.galileonet.it/wp-content/uploads/2021/02/corno-3-152x240.jpg 152w, https://www.galileonet.it/wp-content/uploads/2021/02/corno-3-768x1212.jpg 768w, https://www.galileonet.it/wp-content/uploads/2021/02/corno-3-973x1536.jpg 973w, https://www.galileonet.it/wp-content/uploads/2021/02/corno-3-1298x2048.jpg 1298w, https://www.galileonet.it/wp-content/uploads/2021/02/corno-3-696x1099.jpg 696w, https://www.galileonet.it/wp-content/uploads/2021/02/corno-3-1068x1686.jpg 1068w, https://www.galileonet.it/wp-content/uploads/2021/02/corno-3-266x420.jpg 266w, https://www.galileonet.it/wp-content/uploads/2021/02/corno-3-1320x2083.jpg 1320w, https://www.galileonet.it/wp-content/uploads/2021/02/corno-3.jpg 1454w" height="1200" src="https://www.galileonet.it/wp-content/uploads/2021/02/corno-3-760x1200.jpg" width="760"/><noscript><img alt="" class="wp-image-115049" height="1200" sizes="(max-width: 760px) 100vw, 760px" src="https://www.galileonet.it/wp-content/uploads/2021/02/corno-3-760x1200.jpg" srcset="https://www.galileonet.it/wp-content/uploads/2021/02/corno-3-760x1200.jpg 760w, https://www.galileonet.it/wp-content/uploads/2021/02/corno-3-304x480.jpg 304w, https://www.galileonet.it/wp-content/uploads/2021/02/corno-3-152x240.jpg 152w, https://www.galileonet.it/wp-content/uploads/2021/02/corno-3-768x1212.jpg 768w, https://www.galileonet.it/wp-content/uploads/2021/02/corno-3-973x1536.jpg 973w, https://www.galileonet.it/wp-content/uploads/2021/02/corno-3-1298x2048.jpg 1298w, https://www.galileonet.it/wp-content/uploads/2021/02/corno-3-696x1099.jpg 696w, https://www.galileonet.it/wp-content/uploads/2021/02/corno-3-1068x1686.jpg 1068w, https://www.galileonet.it/wp-content/uploads/2021/02/corno-3-266x420.jpg 266w, https://www.galileonet.it/wp-content/uploads/2021/02/corno-3-1320x2083.jpg 1320w, https://www.galileonet.it/wp-content/uploads/2021/02/corno-3.jpg 1454w" width="760"/></noscript><figcaption>Le modifiche apportate alla conchiglia per renderla un corno (Credit: C. Fritz, G. Tosello, Muséum d’Histoire naturelle de Toulouse)</figcaption></figure><p>Infine sono presenti sulla parte interna della conchiglia delle tracce di decorazioni rossastre, probabilmente realizzate con le impronte delle dita, <em>coordinate</em> a quelle che abbelliscono il bisonte che si trova nella grotta di Marsoulas. Come se, scrive il team di Carole Fritz dell’Université de Toulouse, esistesse un legame simbolico tra le due, con una funzione sociale probabilmente.</p><figure class="wp-block-image size-large is-resized"><img alt="" class="wp-image-115050" data-lazy-sizes="(max-width: 793px) 100vw, 793px" data-lazy-src="https://www.galileonet.it/wp-content/uploads/2021/02/corno-4-795x1200.jpg" data-lazy-srcset="https://www.galileonet.it/wp-content/uploads/2021/02/corno-4-795x1200.jpg 795w, https://www.galileonet.it/wp-content/uploads/2021/02/corno-4-318x480.jpg 318w, https://www.galileonet.it/wp-content/uploads/2021/02/corno-4-159x240.jpg 159w, https://www.galileonet.it/wp-content/uploads/2021/02/corno-4-768x1159.jpg 768w, https://www.galileonet.it/wp-content/uploads/2021/02/corno-4-696x1051.jpg 696w, https://www.galileonet.it/wp-content/uploads/2021/02/corno-4-1068x1612.jpg 1068w, https://www.galileonet.it/wp-content/uploads/2021/02/corno-4-278x420.jpg 278w, https://www.galileonet.it/wp-content/uploads/2021/02/corno-4.jpg 1181w" height="1196" src="https://www.galileonet.it/wp-content/uploads/2021/02/corno-4-795x1200.jpg" width="793"/><noscript><img alt="" class="wp-image-115050" height="1196" sizes="(max-width: 793px) 100vw, 793px" src="https://www.galileonet.it/wp-content/uploads/2021/02/corno-4-795x1200.jpg" srcset="https://www.galileonet.it/wp-content/uploads/2021/02/corno-4-795x1200.jpg 795w, https://www.galileonet.it/wp-content/uploads/2021/02/corno-4-318x480.jpg 318w, https://www.galileonet.it/wp-content/uploads/2021/02/corno-4-159x240.jpg 159w, https://www.galileonet.it/wp-content/uploads/2021/02/corno-4-768x1159.jpg 768w, https://www.galileonet.it/wp-content/uploads/2021/02/corno-4-696x1051.jpg 696w, https://www.galileonet.it/wp-content/uploads/2021/02/corno-4-1068x1612.jpg 1068w, https://www.galileonet.it/wp-content/uploads/2021/02/corno-4-278x420.jpg 278w, https://www.galileonet.it/wp-content/uploads/2021/02/corno-4.jpg 1181w" width="793"/></noscript><figcaption>Un esempio di conchiglia adattata a corno con un bocchino (Credit: Musée du Quai Branly, Jacques Chirac)</figcaption></figure><p>Ma soprattutto, quella <strong>conchiglia</strong> può suonare ancora, come ha mostrato l’esperimento condotto grazie a un musicista esperto di strumenti a fiato (do, re e do diesis le note riconoscibili). “Questo straordinario maufatto archeologico è un reperto multisfaccettato: è uno strumento musicale, un oggetto di prestigio decorato, e un simbolo dell’oceano e dei contatti su lunghi distanza sulla costa atlantica e la Cantabria”, concludono gli autori.</p><p>Riferimenti: <a href="https://advances.sciencemag.org/lookup/doi/10.1126/sciadv.abe9510">Science Advances</a></p></div><script src = ""></script></body></html>