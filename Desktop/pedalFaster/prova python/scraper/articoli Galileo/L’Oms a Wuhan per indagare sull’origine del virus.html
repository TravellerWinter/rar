<html><head><title>L’Oms a Wuhan per indagare sull’origine del virus</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Credits: Liam Read on Unsplash)" href="https://www.galileonet.it/wp-content/uploads/2021/01/liam-read-IBHIm5wkBP0-unsplash1.jpg"><img alt="wuhan" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/liam-read-IBHIm5wkBP0-unsplash1-696x377.jpg" data-lazy-srcset="https://www.galileonet.it/wp-content/uploads/2021/01/liam-read-IBHIm5wkBP0-unsplash1-696x377.jpg 696w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-640x347.jpg 640w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-320x173.jpg 320w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-768x416.jpg 768w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-1068x579.jpg 1068w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-775x420.jpg 775w, https://www.galileonet.it/wp-content/uploads/2021/01/liam-read-IBHIm5wkBP0-unsplash1.jpg 1200w" height="377" src="https://www.galileonet.it/wp-content/uploads/2021/01/liam-read-IBHIm5wkBP0-unsplash1.jpg" title="liam-read-IBHIm5wkBP0-unsplash(1)" width="696"/><noscript><img alt="wuhan" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/liam-read-IBHIm5wkBP0-unsplash1-696x377.jpg" srcset="https://www.galileonet.it/wp-content/uploads/2021/01/liam-read-IBHIm5wkBP0-unsplash1-696x377.jpg 696w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-640x347.jpg 640w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-320x173.jpg 320w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-768x416.jpg 768w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-1068x579.jpg 1068w, https://www.galileonet.it/wp-content/uploads/2021/01/liam-read-IBHIm5wkBP0-unsplash1-775x420.jpg 775w, https://www.galileonet.it/wp-content/uploads/2021/01/liam-read-IBHIm5wkBP0-unsplash1.jpg 1200w" title="liam-read-IBHIm5wkBP0-unsplash(1)" width="696"/></noscript></a><figcaption class="wp-caption-text">(Credits: Liam Read on Unsplash)</figcaption></figure></div><p><strong>Wuhan</strong>, <a href="https://www.wired.it/scienza/medicina/2021/01/13/anno-coronavirus-polmoniti-misteriose/" rel="noreferrer noopener" target="_blank">un anno e 2 milioni di morti dopo</a>. Gli <strong>esperti</strong> dell’Organizzazione mondiale della sanità (Oms), bloccati finora per <em>problemi di visto</em>, stanno per arrivare là dove pare che tutto sia cominciato. Finalmente la Cina ha concesso l’ingresso nel paese e il team dovrebbe volare da Singapore direttamente a Wuhan il 1<strong>4 gennaio</strong>. Cosa possiamo aspettarci?</p><h3>Il disappunto dell’Oms</h3><p>Sono mesi che l’Oms programma il viaggio dei suoi esperti in Cina. L’obiettivo è quello di cercare di <strong>fare chiarezza</strong> su cosa possa essere avvenuto un anno fa: da dove è <em>saltato fuori</em> il coronavirus Sars-Cov-2? Quali le circostanze iniziali che gli hanno permesso di infettare gli esseri umani? Guardare indietro e risalire all’<a href="https://www.wired.it/scienza/medicina/2020/12/02/coronavirus-origine-mistero-oms/" rel="noreferrer noopener" target="_blank"><strong>origine della pandemia</strong></a>, dicono dall’Oms, è molto importante per poter imparare a <strong>prevenire</strong> e a ridurre i rischi per il futuro, e per prepararci meglio per quando ricapiterà. Non serve per attribuire colpe.</p><p>Eppure, nonostante gli accordi, la scorsa settimana il governo di Pechino ha impedito agli esperti dell’Oms di varcare i confini cinesi. Con disappunto persino del sempre diplomatico Tedros Adhanom Ghebreyesus, che non ha nascosto la <strong>frustrazione</strong> per l’ennesima mancata finalizzazione.</p><h3>Un’indagine controllata</h3><p>Ora sembra finalmente che i giochi siano fatti, anche se l’Oms ha dovuto <strong>rinunciare</strong> a un’indagine davvero <strong>indipendente</strong>, non concessa dalla Cina. Il team di esperti internazionali infatti verrà seguito passo passo da <strong>funzionari cinesi</strong>. Il programma non è stato reso noto, ma sembra <strong>improbabile</strong> che agli investigatori venga concesso di arrivare a toccare aspetti davvero <strong>sensibili</strong>.</p><hr class="wp-block-separator"/><p class="has-text-align-center"><strong><a href="https://www.galileonet.it/spillover-coronavisu-salto-specie/">Spillover, il nuovo coronavirus come Sars, morbillo ed Ebola ha origine animale</a></strong></p><hr class="wp-block-separator"/><p>La visita della delegazione dell’Oms, che dovrebbe durare<strong> 4-5 settimane</strong>, è stata definita dal portavoce del ministero degli Esteri cinese Zhao Lijian un’opportunità per “<strong>scambiare opinioni</strong> con scienziati ed esperti medici cinesi sulla cooperazione scientifica per la ricerca dell’origine del nuovo coronavirus”, aggiungendo però che ciò che sappiamo ora è diverso da quanto sembrava all’inizio della pandemia, che sono emersi <strong>casi precedenti</strong> rispetto a quelli indicati ufficialmente dalla Cina un anno fa e che dunque la ricerca dell’origine dovrebbe coinvolgere probabilmente <strong>“più paesi e località”</strong>.</p><h3>Segnali contrastanti</h3><p>L’impressione è che la Cina stia tentando di <strong>allontanare</strong> da sé le <strong>responsabilità</strong> della pandemia, le accuse di <strong>eccessiva segretezza</strong> che avrebbe ritardato la segnalazione dei primi focolai all’Oms e causato una <strong>sottovalutazione del rischio</strong> pandemico. La propaganda – come si può dedurre dalle dichiarazioni di Zhao Lijian – è arrivata a suggerire che il coronavirus non sia originario della Cina ma che sia stato <strong>importato</strong>. D’altra parte è l’Europa stessa ad aver prodotto evidenze che il virus circolasse nel vecchio continente mesi prima dell’allerta lanciata da Pechino, hanno proposto i media statali interpretando a proprio favore uno <a href="https://www.wired.it/scienza/medicina/2020/11/20/coronavirus-italia-sapienza/" rel="noreferrer noopener" target="_blank"><strong>studio italiano</strong></a>.</p><p>Se da un lato c’è il tentativo di minimizzare le responsabilità proponendo ipotesi alternative, dall’altro ci sono anche segnali di <strong>apertura</strong> e di maggiore <strong>trasparenza</strong>: uno studio reso pubblico del Center for Disease Control cinese, per esempio, ha mostrato che il <strong>4,43%</strong> dei campioni di sangue della popolazione di Wuhan contengono <strong>anticorpi contro il coronavirus,</strong> indizio che i tassi di infezione della città erano molto più alti di quanto originariamente riconosciuto.</p><p>Via: <a href="https://www.wired.it/scienza/medicina/2021/01/13/coronavirus-oms-wuhan/">Wired.it</a></p><p>Credits immagine di copertina: <a href="https://unsplash.com/@lightsonfire?utm_source=unsplash&amp;utm_medium=referral&amp;utm_content=creditCopyText">Liam Read</a> on <a href="https://unsplash.com/s/photos/covid-wuhan?utm_source=unsplash&amp;utm_medium=referral&amp;utm_content=creditCopyText">Unsplash</a></p></div><script src = ""></script></body></html>