<html><head><title>Osservato uno strano comportamento quantistico in un isolante</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Credits: Michael Dziedzic on Unsplash)" href="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1.jpg"><img alt="isolante" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-696x377.jpg" data-lazy-srcset="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-696x377.jpg 696w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-640x347.jpg 640w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-320x173.jpg 320w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-768x416.jpg 768w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-1068x579.jpg 1068w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-775x420.jpg 775w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1.jpg 1200w" height="377" src="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1.jpg" title="michael-dziedzic-nbW-kaz2BlE-unsplash(1)" width="696"/><noscript><img alt="isolante" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-696x377.jpg" srcset="https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-696x377.jpg 696w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-640x347.jpg 640w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-320x173.jpg 320w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-768x416.jpg 768w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-1068x579.jpg 1068w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1-775x420.jpg 775w, https://www.galileonet.it/wp-content/uploads/2021/01/michael-dziedzic-nbW-kaz2BlE-unsplash1.jpg 1200w" title="michael-dziedzic-nbW-kaz2BlE-unsplash(1)" width="696"/></noscript></a><figcaption class="wp-caption-text">(Credits: Michael Dziedzic on Unsplash)</figcaption></figure></div><p>I metalli e gli isolanti sono molto diversi. Fin qui non c’è alcun dubbio. O forse sì: un team di fisici della Princeton University, infatti, hanno appena osservato uno strano <a href="https://www.wired.it/scienza/lab/2019/03/02/meccanica-quantistica-non-esiste-realta-oggettiva/" rel="noreferrer noopener" target="_blank"><strong>comportamento quantistico</strong></a> in un isolante, ritenuto finora unico e distintivo dei metalli. Una scoperta, spiegano i ricercatori nel nuovo <a href="https://www.nature.com/articles/s41586-020-03084-9" rel="noreferrer noopener" target="_blank">studio</a> pubblicato su <strong>Nature</strong>, che potrebbe suggerire l’esistenza di un nuovo tipo di <strong>particella quantistica</strong>, chiamata fermione neutro.</p><hr class="wp-block-separator"/><p class="has-text-align-center"><strong><a href="https://www.galileonet.it/filosofia-quantistica-fisica-sfida-realta/">La sfida impossibile: comprendere la realtà con la filosofia quantistica</a></strong></p><hr class="wp-block-separator"/><p>Ma di quale comportamento si tratta? Partiamo dal fatto che i metalli conducono <strong>elettricità</strong>, mentre gli <strong>isolanti</strong> no. A livello molecolare, questo viene spiegato dalla libertà di movimento degli <a href="https://www.wired.it/scienza/lab/2020/07/07/anioni-quasi-particelle/" rel="noreferrer noopener" target="_blank"><strong>elettroni</strong></a>: nei metalli, infatti, questa particella è mobile, mentre gli isolanti hanno un’elevata resistenza che le impedisce di muoversi molto. Per questo motivo, i metalli possono mostrare un fenomeno noto come oscillazioni<strong> <a href="https://www.wired.it/scienza/lab/2019/07/15/prima-immagine-entanglement-quantistico/" rel="noreferrer noopener" target="_blank">quantistiche</a></strong>, che si verificano quanto questi materiali vengono esposti a un campo magnetico a temperature molto basse e gli elettroni possono spostarsi in uno stato quantistico che fa oscillare la <strong>resistività elettrica</strong> (ossia la resistenza alla conduzione elettrica).</p><blockquote class="twitter-tweet"><p dir="ltr" lang="en">In a surprising discovery, <a href="https://twitter.com/PrincetonPhys?ref_src=twsrc%5Etfw">@PrincetonPhys</a> researchers have observed an unexpected quantum behavior in an insulator made from a material called tungsten ditelluride, hinting at the existence of an entirely new type of quantum particle. <a href="https://t.co/dz8ct5b9tj">https://t.co/dz8ct5b9tj</a></p>— Princeton University (@Princeton) <a href="https://twitter.com/Princeton/status/1349151696522506241?ref_src=twsrc%5Etfw">January 13, 2021</a></blockquote> <script async="" charset="utf-8" src="https://platform.twitter.com/widgets.js"></script> <p>Un fenomeno considerato finora unico dei <a href="https://www.wired.it/scienza/lab/2019/11/18/nuovo-stato-materia-metallo-bosonico/" rel="noreferrer noopener" target="_blank"><strong>metalli</strong></a>. Il nuovo studio, infatti, ha osservato per la prima volta queste oscillazioni quantistiche anche in un isolante. Lavorando con uno specifico materiale, il <strong>ditellururo di tungsteno</strong>, che si comporta come un metallo e diventa un isolante molto forte quando viene ridotto a un monostrato (uno strato sottile a singolo atomo), i ricercatori hanno osservato che, se esposto a un <a href="https://www.wired.it/scienza/lab/2018/09/28/giappone-campo-magnetico-potente/" rel="noreferrer noopener" target="_blank"><strong>campo magnetico</strong></a>, passa a uno stato quantistico e inizia a oscillare. “Questa è stata una sorpresa”, commenta l’autore Sanfeng Wu. “Ci siamo chiesti cosa stesse succedendo, ma ancora non siamo riusciti a capirlo”.</p><hr class="wp-block-separator"/><p class="has-text-align-center"><strong><a href="https://www.galileonet.it/teletrasporto-quantistico-record-44-chilometri/">Teletrasporto quantistico da record: 44 chilometri con accuratezza del 90%</a></strong></p><hr class="wp-block-separator"/><p>Questo comportamento, infatti, è del tutto anomalo e non può essere spiegato dalle attuali teorie. I ricercatori, così, hanno avanzato la prima ipotesi: a oscillare non sarebbero gli <a href="https://www.wired.it/scienza/lab/2018/10/18/elettrone-sferico/" rel="noreferrer noopener" target="_blank"><strong>elettroni</strong></a>, ma piuttosto sono le forti interazioni che potrebbero creare nuove particelle quantistiche. E, dato che gli isolanti impediscono alle particelle cariche, come appunto gli elettroni, di muoversi liberamente, la nuova particella dovrebbe avere una carica neutra. Questi ipotetici <strong><a href="https://www.wired.it/scienza/2014/10/03/fermione-majorana/" rel="noreferrer noopener" target="_blank">fermioni</a> neutri</strong>, quindi, potrebbero mostrare le oscillazioni quantistiche osservate dai ricercatori. “Questo è solo il punto di partenza”, ha concluso Wu. “Se abbiamo ragione, i ricercatori troveranno altri isolanti con questa sorprendente proprietà quantistica”.</p><p>Via: <a href="https://www.wired.it/scienza/lab/2021/01/15/particella-quantistica-scoperta/">Wired.it</a></p><p>Credits immagine: <a href="https://unsplash.com/@lazycreekimages?utm_source=unsplash&amp;utm_medium=referral&amp;utm_content=creditCopyText">Michael Dziedzic</a> on <a href="https://unsplash.com/s/photos/physics?utm_source=unsplash&amp;utm_medium=referral&amp;utm_content=creditCopyText">Unsplash</a></p></div><script src = ""></script></body></html>