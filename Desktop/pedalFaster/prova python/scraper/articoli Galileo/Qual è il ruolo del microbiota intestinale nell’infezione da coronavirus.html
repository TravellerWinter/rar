<html><head><title>Qual è il ruolo del microbiota intestinale nell’infezione da coronavirus?</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><a data-caption="" href="https://www.galileonet.it/wp-content/uploads/2020/03/covid-19-4922384_1280-1.jpg"><img alt="Tgr Leonardo" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/03/covid-19-4922384_1280-1-696x377.jpg" data-lazy-srcset="https://www.galileonet.it/wp-content/uploads/2020/03/covid-19-4922384_1280-1-696x377.jpg 696w, https://www.galileonet.it/wp-content/uploads/2020/03/covid-19-4922384_1280-1-320x173.jpg 320w, https://www.galileonet.it/wp-content/uploads/2020/03/covid-19-4922384_1280-1-640x347.jpg 640w, https://www.galileonet.it/wp-content/uploads/2020/03/covid-19-4922384_1280-1-768x416.jpg 768w, https://www.galileonet.it/wp-content/uploads/2020/03/covid-19-4922384_1280-1-1068x579.jpg 1068w, https://www.galileonet.it/wp-content/uploads/2020/03/covid-19-4922384_1280-1-775x420.jpg 775w, https://www.galileonet.it/wp-content/uploads/2020/03/covid-19-4922384_1280-1.jpg 1200w" height="377" src="https://www.galileonet.it/wp-content/uploads/2020/03/covid-19-4922384_1280-1.jpg" title="" width="696"/><noscript><img alt="Tgr Leonardo" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2020/03/covid-19-4922384_1280-1-696x377.jpg" srcset="https://www.galileonet.it/wp-content/uploads/2020/03/covid-19-4922384_1280-1-696x377.jpg 696w, https://www.galileonet.it/wp-content/uploads/2020/03/covid-19-4922384_1280-1-320x173.jpg 320w, https://www.galileonet.it/wp-content/uploads/2020/03/covid-19-4922384_1280-1-640x347.jpg 640w, https://www.galileonet.it/wp-content/uploads/2020/03/covid-19-4922384_1280-1-768x416.jpg 768w, https://www.galileonet.it/wp-content/uploads/2020/03/covid-19-4922384_1280-1-1068x579.jpg 1068w, https://www.galileonet.it/wp-content/uploads/2020/03/covid-19-4922384_1280-1-775x420.jpg 775w, https://www.galileonet.it/wp-content/uploads/2020/03/covid-19-4922384_1280-1.jpg 1200w" title="" width="696"/></noscript></a></div><p>Non sottovalutate il ruolo dell’<strong><a href="https://www.galileonet.it/intestino-e-cervello-microbioma-influenza-memoria/">intestino</a></strong> nell’infezione da <strong>coronavirus</strong>. Sebbene le manifestazioni più <em>spaventose </em>di <strong><a href="https://www.galileonet.it/vaccino-covid-ritardare-seconda-dose/" rel="noreferrer noopener" target="_blank">Covid-19</a> </strong>siano quelle respiratorie (negli adulti, ma la tendenza cambia nei bambini), l’intestino e in particolare il suo <strong>microbiota </strong>potrebbero avere un ruolo importante nella <strong>modulazione delle risposte infiammatorie</strong> e dunque sulla prognosi. Lo hanno sostenuto fin dalle prime fasi della pandemia i medici cinesi e diversi studi internazionali puntano in questa direzione. La <strong>ricerca </strong>più recente, appena pubblicata sulla rivista Gut, osserva una forte <strong>associazione </strong>tra alcuni <strong>ceppi batterici</strong> intestinali e i livelli di <strong>citochine </strong>e altre molecole infiammatorie, correlata alla <strong>gravità </strong>della malattia.</p><h3>Lo studio</h3><p>L’analisi svolta dall’Università di Pechino ha coinvolto <strong>100 pazienti</strong> ricoverati per Covid-19 in due ospedali di Hong Kong tra febbraio e marzo 2020. I ricercatori hanno raccolto le cartelle cliniche, le analisi del sangue e i <strong>campioni di feci</strong> per l’analisi del microbiota intestinale e hanno confrontato i risultati con quelli di <strong>78 persone sane</strong> facenti parte di uno studio del microbiota partito prima della pandemia.</p><h3>Il microbiota dell’infiammazione</h3><p>Gli scienziati hanno notato che rispetto al gruppo di controllo il microbiota dei pazienti Covid-19 aveva una <strong>composizione caratteristica</strong>: specie batteriche come <em>Ruminococcus gnavus</em>, <em>Ruminococcus torques </em>e <em>Bacteroides dorei</em> erano più presenti, mentre specie come <em>Bifidobacterium adolescentis</em>, <em>Faecalibacterium prausnitzii</em> ed <em>Eubacterium rectale</em> erano meno rappresentate.</p><p>Questa configurazione, inoltre, sembrava <strong><em>estremizzarsi </em>in relazione alla gravità della malattia</strong>, e quindi all’aumentare di biomarcatori dell’infiammazione come citochine e interferoni, e di proteina C reattiva.</p><p>Dal momento che è noto che il microbiota intestinale svolga un ruolo significativo nella modulazione delle risposte infiammatorie e che <a href="https://www.galileonet.it/sole-vitamina-d-microbioma/" rel="noreferrer noopener" target="_blank">disbiosi</a> (cioè alterazioni della composizione del microbiota intestinale) simili si associano ad altri tipi di infezioni anche respiratorie, secondo gli autori “questi risultati suggeriscono che la composizione del <strong>microbiota intestinale</strong> possa essere <strong>associata all’entità della risposta immunitaria</strong> a Covid-19 e al conseguente danno tissutale, e quindi potrebbe svolgere un <strong>ruolo nella regolazione della gravità della malattia</strong>“.</p><p>Attenzione, però, quella dei ricercatori rimane per il momento un’<strong>ipotesi</strong>. Lo studio infatti è di tipo osservazionale e <strong>non può stabilire un nesso di causa-effetto</strong>. Gli scienziati non hanno avuto a disposizione informazioni sulla composizione del microbiota intestinale dei pazienti Covid precedenti all’infezione e pertanto non è ancora possibile dire se una determinata composizione del microbiota predisponga a una forma più grave di Covid-19 o se la disbiosi sia conseguenza dell’infezione.</p><h3>Microbiota e Long Covid</h3><p>Gli autori, tuttavia, hanno notato anche che la disbiosi dei alcuni pazienti Covid coinvolti nella ricerca si è <strong>protratta per almeno un mese</strong> dopo l’eliminazione di Sars-Cov-2 dall’organismo, il che potrebbe essere una spiegazione del perché certi <strong>sintomi  </strong>(come affaticamento, dispnea  dolore articolare) possano persistere <a href="https://www.galileonet.it/long-covid-sistema-immunitario-autoanticorpi/?doing_wp_cron=1610624951.3235480785369873046875" rel="noreferrer noopener" target="_blank">per lungo tempo</a> nelle persone considerate guarite.</p><p>Fonte: <a href="https://gut.bmj.com/content/early/2021/01/04/gutjnl-2020-323020" rel="noreferrer noopener" target="_blank">Gut</a></p></div><script src = ""></script></body></html>