<html><head><title>Covid-19: la saliva può predirne la gravità</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: Mufid Majnun/Unsplash)" href="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash.jpg"><img alt="saliva" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-696x377.jpg" data-lazy-srcset="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-696x377.jpg 696w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-640x347.jpg 640w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-320x173.jpg 320w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-768x416.jpg 768w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-1068x579.jpg 1068w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-775x420.jpg 775w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash.jpg 1200w" height="377" src="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash.jpg" title="saliva" width="696"/><noscript><img alt="saliva" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-696x377.jpg" srcset="https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-696x377.jpg 696w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-640x347.jpg 640w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-320x173.jpg 320w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-768x416.jpg 768w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-1068x579.jpg 1068w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash-775x420.jpg 775w, https://www.galileonet.it/wp-content/uploads/2021/01/mufid-majnun-aNEaWqVoT0g-unsplash.jpg 1200w" title="saliva" width="696"/></noscript></a><figcaption class="wp-caption-text">(Foto: Mufid Majnun/Unsplash)</figcaption></figure></div><p>Ormai sappiamo bene che l’<strong>età</strong>, il <strong>sesso</strong> e <strong>altre</strong> <strong>malattie</strong> possono aumentare il rischio di sviluppare una <strong>forma grave</strong> di <a href="https://www.wired.it/topic/coronavirus-cina/" rel="noreferrer noopener" target="_blank"><strong>Covid-19</strong></a>. E oggi, ad aggiungersi a questo elenco di fattori, ne arriva un altro: alti livelli di <a href="https://www.wired.it/scienza/medicina/2021/01/14/varianti-coronavirus-paura/" rel="noreferrer noopener" target="_blank"><strong>coronavirus</strong></a> nella <strong>saliva</strong>. A raccontarlo è uno nuovo <a href="https://www.medrxiv.org/content/10.1101/2021.01.04.21249236v1" rel="noreferrer noopener" target="_blank">studio</a>, che deve ancora essere sottoposto a revisione, dei ricercatori della Yale University, secondo cui alti tassi di carica virale nella <strong>saliva</strong> potrebbero indicare e predire lo sviluppo di una forma più grave della malattia e quindi, una maggior probabilità di ricovero e di morte. Se i risultati saranno confermati, i <a href="https://www.wired.it/scienza/medicina/2020/10/23/coronavirus-test-saliva-affidabile/" rel="noreferrer noopener" target="_blank">test diagnostici</a> che esaminano la saliva potrebbero quindi essere non solo una valida alternativa ai <strong>tamponi</strong> <strong>nasofaringei</strong>, ma anche un prezioso aiuto per identificare e trattare i pazienti più a rischio fin dalle prime fasi dell’infezione.</p><h2>La carica virale nella saliva</h2><p>I livelli del virus nella saliva possono riflettere meglio la carica virale presente nei <a href="https://www.wired.it/scienza/medicina/2020/07/16/coronavirus-polmonite-radiazioni/" rel="noreferrer noopener" target="_blank"><strong>polmoni</strong></a>. Per capirlo, i ricercatori, guidati dall’immunologa <strong>Akiko Iwasaki</strong>, hanno confrontato la carica virale nella saliva e nel muco nasofaringeo di 154 pazienti. Hanno poi suddiviso i pazienti in gruppi in base alla quantità di virus (bassa, media e alta) e, infine, confrontato questi dati con la <a href="https://www.wired.it/scienza/medicina/2021/01/12/covid-19-staminali/" rel="noreferrer noopener" target="_blank"><strong>gravità</strong></a> dei sintomi che i pazienti hanno sviluppato in seguito.</p><hr class="wp-block-separator"/><p class="has-text-align-center"><a href="https://www.galileonet.it/naso-immunita-mucose-vaccini-coronavirus-spray/" rel="noreferrer noopener" target="_blank"><strong>Coronavirus, per fermarlo rinforziamo le mucose</strong></a></p><hr class="wp-block-separator"/><p>Dalle analisi, il team ha scoperto che i pazienti che hanno avuto una malattia grave, sono stati ricoverati in ospedale o sono deceduti, avevano maggiori probabilità di avere un’alta carica virale rilevata dal test della <strong>saliva</strong>, ma non nel tampone nasofaringeo. Inoltre, da successivi esami del sangue, i ricercatori hanno osservato che questi pazienti presentavano elevati livelli di <a href="https://www.wired.it/scienza/medicina/2020/07/08/coronavirus-molecole-bersagli-terapeutici/" rel="noreferrer noopener" target="_blank"><strong>citochine</strong></a> e chemochine, molecole della famiglia delle citochine che aumentano in risposta alle infezioni virali, e livelli più bassi di anticorpi contro la proteina<strong> <a href="https://www.wired.it/scienza/medicina/2020/04/01/coronavirus-proteina-spike-contagioso/" rel="noreferrer noopener" target="_blank">spike</a></strong>.</p><figure class="wp-block-embed is-type-rich is-provider-twitter wp-block-embed-twitter"><div class="wp-block-embed__wrapper"><blockquote class="twitter-tweet" data-dnt="true" data-width="550"><p dir="ltr" lang="en">What is the relevance of viral load in <a href="https://twitter.com/hashtag/COVID19?src=hash&amp;ref_src=twsrc%5Etfw">#COVID19</a> disease severity? A very talented <a href="https://twitter.com/YaleMSTP?ref_src=twsrc%5Etfw">@YaleMSTP</a> student <a href="https://twitter.com/SilvaJ_C?ref_src=twsrc%5Etfw">@SilvaJ_C</a> found that saliva viral load to be a better predictor of disease than nasopharyngeal viral load. Here is a thread to explain the findings. (1/n) <a href="https://t.co/ZLmbjywlML">https://t.co/ZLmbjywlML</a></p>— Prof. Akiko Iwasaki (@VirusesImmunity) <a href="https://twitter.com/VirusesImmunity/status/1348289299469500417?ref_src=twsrc%5Etfw">January 10, 2021</a></blockquote><script async="" charset="utf-8" src="https://platform.twitter.com/widgets.js"></script> </div></figure><h2>Predire la gravità della malattia</h2><p>Secondo le conclusioni dello studio, quindi, il test della saliva potrebbe essere un migliore predittore dell’esito della malattia rispetto al tampone nasofaringeo. Perché quest’ultimo, sostengono i ricercatori, riflette soltanto la replicazione virale del tratto respiratorio superiore, fondamentale per la <strong>trasmissione</strong> del <a href="https://www.wired.it/scienza/medicina/2021/01/13/coronavirus-oms-wuhan/" rel="noreferrer noopener" target="_blank">coronavirus</a>, ma non di quello inferiore, la chiave della <strong>gravità</strong> della malattia. “La saliva può rappresentare meglio ciò che sta accadendo nel tratto respiratorio inferiore”, spiega Iwasaki, precisando che le ciglia che rivestono il tratto respiratorio spostano naturalmente il muco dai <a href="https://www.wired.it/scienza/medicina/2020/07/14/covid-19-sintomi-complicanze/" rel="noreferrer noopener" target="_blank"><strong>polmoni</strong></a> alla gola, dove si mischia con la saliva.</p><p>I risultati, ricordiamo, sono preliminari, non sono quindi sufficienti a dimostrare quante probabilità ha una persona con un’elevata carica virale della saliva di sviluppare una <a href="https://www.wired.it/scienza/medicina/2020/12/17/covid-19-genetica-geni-forme-gravi/" rel="noreferrer noopener" target="_blank"><strong>Covid-19</strong></a> grave e serviranno, quindi, ulteriori ricerche per poter confermare questi nuovi dati. “Se i test della <strong>saliva</strong> si dimostreranno predittivi, potrebbero aiutare i medici a identificare i pazienti da trattare precocemente con anticorpi per ridurre la carica virale o steroidi per reprimere le risposte immunitarie iperattive”, commenta a <a href="https://www.sciencemag.org/news/2021/01/saliva-could-hold-clues-how-sick-you-will-get-covid-19" rel="noreferrer noopener" target="_blank"><strong>Science</strong></a> Monica Gandhi, esperta di malattie infettive dell’Università della California, San Francisco.</p><p>Via: <a href="https://www.wired.it/scienza/medicina/2021/01/14/coronavirus-saliva-gravita/" rel="noreferrer noopener" target="_blank">Wired.it</a></p><p>Credits immagine di copertina: <a href="https://unsplash.com/@mufidpwt?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Mufid Majnun</a> via <a href="https://unsplash.com/s/photos/covid-swab?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Unsplash</a></p></div><script src = ""></script></body></html>