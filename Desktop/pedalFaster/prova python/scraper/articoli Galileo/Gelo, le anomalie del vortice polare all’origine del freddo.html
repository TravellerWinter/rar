<html><head><title>Gelo, le anomalie del vortice polare all’origine del freddo</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: joy real/unsplash) " href="https://www.galileonet.it/wp-content/uploads/2021/01/joy-real-yVN_pjkCc3I-unsplash.jpg"><img alt="vortice polare" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/joy-real-yVN_pjkCc3I-unsplash-696x377.jpg" data-lazy-srcset="https://www.galileonet.it/wp-content/uploads/2021/01/joy-real-yVN_pjkCc3I-unsplash-696x377.jpg 696w, https://www.galileonet.it/wp-content/uploads/2021/01/joy-real-yVN_pjkCc3I-unsplash-640x347.jpg 640w, https://www.galileonet.it/wp-content/uploads/2021/01/joy-real-yVN_pjkCc3I-unsplash-320x173.jpg 320w, https://www.galileonet.it/wp-content/uploads/2021/01/joy-real-yVN_pjkCc3I-unsplash-768x416.jpg 768w, https://www.galileonet.it/wp-content/uploads/2021/01/joy-real-yVN_pjkCc3I-unsplash-1068x579.jpg 1068w, https://www.galileonet.it/wp-content/uploads/2021/01/joy-real-yVN_pjkCc3I-unsplash-775x420.jpg 775w, https://www.galileonet.it/wp-content/uploads/2021/01/joy-real-yVN_pjkCc3I-unsplash.jpg 1200w" height="377" src="https://www.galileonet.it/wp-content/uploads/2021/01/joy-real-yVN_pjkCc3I-unsplash.jpg" title="vortice polare" width="696"/><noscript><img alt="vortice polare" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/joy-real-yVN_pjkCc3I-unsplash-696x377.jpg" srcset="https://www.galileonet.it/wp-content/uploads/2021/01/joy-real-yVN_pjkCc3I-unsplash-696x377.jpg 696w, https://www.galileonet.it/wp-content/uploads/2021/01/joy-real-yVN_pjkCc3I-unsplash-640x347.jpg 640w, https://www.galileonet.it/wp-content/uploads/2021/01/joy-real-yVN_pjkCc3I-unsplash-320x173.jpg 320w, https://www.galileonet.it/wp-content/uploads/2021/01/joy-real-yVN_pjkCc3I-unsplash-768x416.jpg 768w, https://www.galileonet.it/wp-content/uploads/2021/01/joy-real-yVN_pjkCc3I-unsplash-1068x579.jpg 1068w, https://www.galileonet.it/wp-content/uploads/2021/01/joy-real-yVN_pjkCc3I-unsplash-775x420.jpg 775w, https://www.galileonet.it/wp-content/uploads/2021/01/joy-real-yVN_pjkCc3I-unsplash.jpg 1200w" title="vortice polare" width="696"/></noscript></a><figcaption class="wp-caption-text">(Foto: joy real/unsplash)</figcaption></figure></div><p>Basta vedere cosa sta accadendo nella vicina e popolarmente <em>calda</em> Spagna, e in particolar modo a <strong>Madrid</strong>, sepolta dalla neve, per capire che l’<strong>inverno</strong> che ci aspetta sarà anomalo e molto <strong>rigido</strong>. Almeno nei prossimi giorni. Secondo i meteorologi si sta infatti verificando un comportamento anomalo del <strong>vortice polare</strong>, una vasta area di bassa pressione caratterizzata da <strong>aria gelida</strong> che si trova nella stratosfera sopra il polo Nord, che potrebbe nelle prossime settimane portare un <strong>clima</strong> particolarmente <strong>gelido</strong> e nevoso anche negli Stati Uniti, nel Nord Europa e nell’Asia orientale.</p><h2>Colpa dei cambiamenti climatici</h2><p>L’anomale del vortice polare sta non tanto nella sua azione in questo periodo dell’anno, quanto nel suo oscillare e frammentarsi che porta a ondate di gelo e neve verso Sud. Probabilmente, spiega in un’intervista rilasciata a <strong><a href="https://www.livescience.com/polar-vortex-disruption-snowy-weather.html" rel="noreferrer noopener" target="_blank">Live Science</a></strong> <strong>Judah Cohen</strong>, direttore delle previsioni stagionali di Atmospheric and Environmental Research in Massachusetts, un effetto legato ai <strong><a href="https://www.galileonet.it/cambiamenti-climatici-limitarli/" rel="noreferrer noopener" target="_blank">cambiamenti climatici</a></strong> nell’Artico, area che si sta riscaldando più velocemente di qualsiasi altra regione del mondo. E sarebbero proprio le temperature più elevate in questa regione ad alterare e spostare il <strong>vortice polare</strong>.</p><figure class="wp-block-embed is-type-video is-provider-youtube wp-block-embed-youtube wp-embed-aspect-16-9 wp-has-aspect-ratio"><div class="wp-block-embed__wrapper"> <iframe allow="accelerometer; autoplay; clipboard-write; encrypted-media; gyroscope; picture-in-picture" allowfullscreen="" frameborder="0" height="392" src="https://www.youtube.com/embed/EMeI4N5dui4?feature=oembed" title="How Arctic Amplification Affects the Polar Vortex" width="696"></iframe></div></figure><h2>Ondate di gelo</h2><p>Secondo uno <a href="https://www.nature.com/articles/s41558-019-0662-y.epdf?sharing_token=ApeB7SG2Tk8ewTeSC5yN3NRgN0jAjWel9jnR3ZoTv0MYzE9Z0SoI_C-IWctwpzcphVYlt_VgSw6DPVdu0yE6ngiwH7R07qbUIv8RaBUz5DD2-j92GuXdHh8syszxx14mcaW5Nx4nkS9FGNGRcqMfxJwkYfojM-8m2j253wDMwDHKhBZGCLWq-OSt9ZNXCweCkYgcRr9xQ8RM5yarmNqEd7a4A51nDVfQP3PEea9zoHjGwGl0ZxqtN7G0qiH2W8OLL4IUuzj1VTQ2sMZcWshCxHN3blDtNiwbNHsJcZgQGlc%3D&amp;tracking_referrer=www.space.com" rel="noreferrer noopener" target="_blank">studio</a> pubblicato da Cohen e il suo team di ricerca su <strong>Nature Climate Change</strong> nel 2019, infatti, una minore copertura di <strong><a href="https://www.galileonet.it/ghiacci-artici-continua-trend-negativo/" rel="noreferrer noopener" target="_blank">ghiaccio artico</a></strong> – come osservato nei mesi scorsi – porta a un aumento dell’umidità che migra dal mare verso l’interno, in Siberia. Questa umidità, una volta diventata neve, riflette il calore nello spazio e rende la Siberia più fredda del normale, in un processo che blocca una fascia termica nella <strong>troposfera</strong> e che può destabilizzare il vortice polare e causare, di conseguenza, inverni più freddi a est delle Montagne Rocciose negli Stati Uniti, nel Nord Europa e nell’Asia orientale.</p><h2>Il vortice polare</h2><p>Non tutti gli esperti, tuttavia, sono d’accordo con questa associazione tra <strong>neve</strong> e vortice polare, ma piuttosto ritengono che la causa dell’indebolimento e oscillazione del <strong>vortice polare</strong> sia dovuta ai cosiddetti eventi di <strong>riscaldamento stratosferico improvviso</strong> (Ssw), che possono riscaldare la stratosfera fino a 50 gradi centigradi nel giro di pochi giorni e avere importanti ripercussioni sul vortice polare. Secondo le previsioni, infatti, il 5 gennaio scorso, i venti in senso antiorario del vortice polare hanno invertito la loro direzione (l’indizio di un improvviso evento di riscaldamento atmosferico) e il vortice si è spostato dalla sua posizione abituale, verso l’Europa e il Nord Atlantico, dove potrebbe portare <strong>aria gelida</strong> ancora nei prossimi giorni.</p><p>Via: LiveScience</p><p>Credits immagine di copertina: <a href="https://unsplash.com/@joyreal328?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Joy Real</a> on <a href="https://unsplash.com/s/photos/city-snow?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Unsplash</a></p></div><script src = ""></script></body></html>