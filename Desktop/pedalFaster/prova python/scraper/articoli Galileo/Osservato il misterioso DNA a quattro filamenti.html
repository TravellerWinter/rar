<html><head><title>Osservato il misterioso DNA a quattro filamenti</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: geralt/Pixabay)" href="https://www.galileonet.it/wp-content/uploads/2020/07/dna-4334173_1280.jpg"><img alt="dna" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/07/dna-4334173_1280-696x379.jpg" data-lazy-srcset="https://www.galileonet.it/wp-content/uploads/2020/07/dna-4334173_1280-696x379.jpg 696w, https://www.galileonet.it/wp-content/uploads/2020/07/dna-4334173_1280-640x348.jpg 640w, https://www.galileonet.it/wp-content/uploads/2020/07/dna-4334173_1280-320x174.jpg 320w, https://www.galileonet.it/wp-content/uploads/2020/07/dna-4334173_1280-768x418.jpg 768w, https://www.galileonet.it/wp-content/uploads/2020/07/dna-4334173_1280-1068x581.jpg 1068w, https://www.galileonet.it/wp-content/uploads/2020/07/dna-4334173_1280-772x420.jpg 772w, https://www.galileonet.it/wp-content/uploads/2020/07/dna-4334173_1280.jpg 1200w" height="379" src="https://www.galileonet.it/wp-content/uploads/2020/07/dna-4334173_1280.jpg" title="dna" width="696"/><noscript><img alt="dna" class="entry-thumb td-modal-image" height="379" sizes="(max-width: 696px) 100vw, 696px" src="https://www.galileonet.it/wp-content/uploads/2020/07/dna-4334173_1280-696x379.jpg" srcset="https://www.galileonet.it/wp-content/uploads/2020/07/dna-4334173_1280-696x379.jpg 696w, https://www.galileonet.it/wp-content/uploads/2020/07/dna-4334173_1280-640x348.jpg 640w, https://www.galileonet.it/wp-content/uploads/2020/07/dna-4334173_1280-320x174.jpg 320w, https://www.galileonet.it/wp-content/uploads/2020/07/dna-4334173_1280-768x418.jpg 768w, https://www.galileonet.it/wp-content/uploads/2020/07/dna-4334173_1280-1068x581.jpg 1068w, https://www.galileonet.it/wp-content/uploads/2020/07/dna-4334173_1280-772x420.jpg 772w, https://www.galileonet.it/wp-content/uploads/2020/07/dna-4334173_1280.jpg 1200w" title="dna" width="696"/></noscript></a><figcaption class="wp-caption-text">(Foto: geralt/Pixabay)</figcaption></figure></div><p>È molto raro e non ne sappiamo ancora molto poco. Si tratta del misterioso <strong>dna a quattro filamenti</strong>, <a href="https://www.nature.com/articles/s41557-020-0506-4.epdf?sharing_token=bkcfj-tVQgIJaWpmfSaHfNRgN0jAjWel9jnR3ZoTv0NQzr7e7F9jcKjYpB1QycbBVyD2mCjQi0QBe732gy--EEO6MtDb2gaep0Hr0zGgMAY8ftbgULrSvi2uidrY4ylVPEbzVH1ZuRZ6-pSF1PscUFg_cY43xPCunnJLHIOnOGjUU_9ui34BVimMbfdgaa3IyOn8OXuS2gIi0TT-bF1NsdHY4jeQhN7BpTmMiAoje8-4vSarLBQFS6fImilWWZC3oCg6EIY-e-jxjBKil8AlP0UfMcMd2IAysOynkL7g_YB6s3IXfNzZinLLcT_XvugsBVaPEc7w5U9WGSU7LA_PZw==&amp;tracking_referrer=www.newscientist.com" rel="noreferrer noopener" target="_blank">osservato</a> pochi mesi fa nelle cellule umane dai ricercatori dell’Imperial College di Londra e associato a  malattie come i <strong>tumori</strong>. E che ora è stato osservato per la prima volta in azione da un team di ricerca sempre dell’Imperial College di Londra in un nuovo <a href="https://www.nature.com/articles/s41467-020-20414-7?utm_medium=affiliate&amp;utm_source=commission_junction&amp;utm_campaign=3_nsn6445_deeplink_PID100052172&amp;utm_content=deeplink" rel="noreferrer noopener" target="_blank"><strong>studio</strong></a> appena pubblicato su <strong>Nature Communications</strong>. Capire come si comportano nelle cellule umane le molecole del dna a quattro filamenti, noto anche come <strong>G-quadruplex</strong>, potrà aprire la strada allo sviluppo di nuovi e potenziali <strong>farmaci</strong> in grado di bloccare la sua attività e contribuire, quindi, a fermare la crescita di un <a href="https://www.wired.it/topic/tumori/" rel="noreferrer noopener" target="_blank"><strong>tumore</strong></a>.</p><figure class="wp-block-image size-large"><img alt="" class="wp-image-114726" data-lazy-sizes="(max-width: 700px) 100vw, 700px" data-lazy-src="https://www.galileonet.it/wp-content/uploads/2021/01/dna4.jpg" data-lazy-srcset="https://www.galileonet.it/wp-content/uploads/2021/01/dna4.jpg 700w, https://www.galileonet.it/wp-content/uploads/2021/01/dna4-640x443.jpg 640w, https://www.galileonet.it/wp-content/uploads/2021/01/dna4-320x221.jpg 320w, https://www.galileonet.it/wp-content/uploads/2021/01/dna4-100x70.jpg 100w, https://www.galileonet.it/wp-content/uploads/2021/01/dna4-218x150.jpg 218w, https://www.galileonet.it/wp-content/uploads/2021/01/dna4-696x481.jpg 696w, https://www.galileonet.it/wp-content/uploads/2021/01/dna4-607x420.jpg 607w" height="484" src="https://www.galileonet.it/wp-content/uploads/2021/01/dna4.jpg" width="700"/><noscript><img alt="" class="wp-image-114726" height="484" sizes="(max-width: 700px) 100vw, 700px" src="https://www.galileonet.it/wp-content/uploads/2021/01/dna4.jpg" srcset="https://www.galileonet.it/wp-content/uploads/2021/01/dna4.jpg 700w, https://www.galileonet.it/wp-content/uploads/2021/01/dna4-640x443.jpg 640w, https://www.galileonet.it/wp-content/uploads/2021/01/dna4-320x221.jpg 320w, https://www.galileonet.it/wp-content/uploads/2021/01/dna4-100x70.jpg 100w, https://www.galileonet.it/wp-content/uploads/2021/01/dna4-218x150.jpg 218w, https://www.galileonet.it/wp-content/uploads/2021/01/dna4-696x481.jpg 696w, https://www.galileonet.it/wp-content/uploads/2021/01/dna4-607x420.jpg 607w" width="700"/></noscript><figcaption>(Credits immagine: Imperial College London)</figcaption></figure><p>Come vi <a href="https://www.wired.it/scienza/medicina/2020/07/21/dna-quattro-filamenti-cellule/" rel="noreferrer noopener" target="_blank">avevamo raccontato</a>, questa particolare forma di <strong>dna</strong> si può formare nelle nostre cellule quando quattro basi di <strong>guanina</strong>, l’unica che si può legare con se stessa (le quattro basi azotate che si legano nella <a href="https://www.wired.it/scienza/medicina/2019/09/24/dna-acqua-legami-idrogeno/" rel="noreferrer noopener" target="_blank">doppia elica</a>, ricordiamo, sono adenina, citosina, guanina e timina), si dispongono formando una sorta di quadrato, e da qui il nome G-quadruplex o <strong>G4</strong>. Una struttura che, formandosi e disfacendosi molto velocemente, svolge una funzione specifica, probabilmente quella di <em>diffondere</em> meglio le <a href="https://www.wired.it/topic/dna/" rel="noreferrer noopener" target="_blank"><strong>informazioni genetiche</strong></a>, ma che se dura per troppo tempo può risultare <em>tossica</em> per i processi cellulari. Il G4, infatti, è stato trovato maggiormente all’interno delle cellule tumorali e sembra essere associato ai <a href="https://www.wired.it/scienza/medicina/2020/12/17/covid-19-genetica-geni-forme-gravi/" rel="noreferrer noopener" target="_blank">geni</a> coinvolti nel <a href="https://www.wired.it/scienza/medicina/2019/09/24/tumori-2019-meno-diagnosi/" rel="noreferrer noopener" target="_blank"><strong>cancro</strong></a>.</p><hr class="wp-block-separator"/><p class="has-text-align-center"><a href="https://www.galileonet.it/dna-geni-guida-principianti-barbujiani/?doing_wp_cron=1595333809.3259909152984619140625" rel="noreferrer noopener" target="_blank"><strong>DNA, geni ed evoluzione. Piccola guida per principianti</strong></a></p><hr class="wp-block-separator"/><p>In questo nuovo studio, i ricercatori hanno compiuto un passo in avanti: hanno scoperto come alcune <strong>proteine</strong> possono disfare il G4, interrompendone l’attività. “Sono aumentate le prove che i G-quadruplex svolgono un ruolo importante in un’ampia varietà di processi vitali per la vita e in una serie di malattie”, commenta <strong>Ben Lewis</strong>, tra gli autori dello studio. Varie <a href="https://www.wired.it/scienza/biotech/2018/04/24/nuova-forma-dna/" rel="noreferrer noopener" target="_blank">ricerche</a>, infatti, hanno già collegato la presenza del <strong>dna a quattro filamenti</strong> alla rapida divisione delle cellule tumorali, in un processo che porta alla crescita del <strong><a href="https://www.wired.it/scienza/medicina/2019/11/08/batteri-cellule-tumorali-farmaci/" rel="noreferrer noopener" target="_blank">cancro</a></strong>. “Ciò che mancava era l’imaging di questa struttura direttamente nelle cellule viventi”, ha aggiunto Lewis, e di osservarla in azione.</p><p>Per farlo, il team si è servito di una tecniche che si basa su una sostanza chimica chiamata Daota-M2, che emette una <strong>luce fluorescente</strong> quando si lega al G-quadruplex. Invece che misurare solo la luminosità, che varia a seconda della concentrazione delle molecole di dna, il team ha anche monitorato per quanto tempo è <strong>durata</strong> la fluorescenza per riuscire a osservare come diverse molecole hanno interagito con il dna a quattro filamenti nelle cellule viventi. Con questa tecnica, i ricercatori sono riusciti a identificare due proteine, chiamate <strong>elicasi</strong>, in grado di scomporre i filamenti di dna a quattro filamenti. E a fornire, così, preziose informazioni su queste interazioni molecolari per lo sviluppo futuro di <a href="https://www.wired.it/scienza/medicina/2020/02/04/20-anni-lotta-cancro/" rel="noreferrer noopener" target="_blank"><strong>farmaci</strong></a> in grado di legarsi al <strong>dna</strong>. “Molti ricercatori si sono concentrati sulle molecole di legame del G-quadruplex come potenziali terapie contro malattie come il cancro”, conclude il co-autore <strong>Ramon Vilar</strong>. “Il nostro metodo ci aiuterà a migliorare la comprensione di questi nuovi farmaci”.</p><p>Via: <a href="https://www.wired.it/scienza/lab/2021/01/12/dna-4-filamenti-azione/">Wired.it</a></p></div><script src = ""></script></body></html>