<html><head><title>Le nuove varianti del coronavirus riducono l’efficacia dei vaccini?</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="Immagine di Gerd Atlmann via Pixabay" href="https://www.galileonet.it/wp-content/uploads/2021/01/corona-5401250_1920-1.jpg"><img alt="varianti" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/01/corona-5401250_1920-1-696x377.jpg" data-lazy-srcset="https://www.galileonet.it/wp-content/uploads/2021/01/corona-5401250_1920-1-696x377.jpg 696w, https://www.galileonet.it/wp-content/uploads/2021/01/corona-5401250_1920-1-640x347.jpg 640w, https://www.galileonet.it/wp-content/uploads/2021/01/corona-5401250_1920-1-320x173.jpg 320w, https://www.galileonet.it/wp-content/uploads/2021/01/corona-5401250_1920-1-768x416.jpg 768w, https://www.galileonet.it/wp-content/uploads/2021/01/corona-5401250_1920-1-1068x579.jpg 1068w, https://www.galileonet.it/wp-content/uploads/2021/01/corona-5401250_1920-1-775x420.jpg 775w, https://www.galileonet.it/wp-content/uploads/2021/01/corona-5401250_1920-1.jpg 1200w" height="377" src="https://www.galileonet.it/wp-content/uploads/2021/01/corona-5401250_1920-1.jpg" title="" width="696"/><noscript><img alt="varianti" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/01/corona-5401250_1920-1-696x377.jpg" srcset="https://www.galileonet.it/wp-content/uploads/2021/01/corona-5401250_1920-1-696x377.jpg 696w, https://www.galileonet.it/wp-content/uploads/2021/01/corona-5401250_1920-1-640x347.jpg 640w, https://www.galileonet.it/wp-content/uploads/2021/01/corona-5401250_1920-1-320x173.jpg 320w, https://www.galileonet.it/wp-content/uploads/2021/01/corona-5401250_1920-1-768x416.jpg 768w, https://www.galileonet.it/wp-content/uploads/2021/01/corona-5401250_1920-1-1068x579.jpg 1068w, https://www.galileonet.it/wp-content/uploads/2021/01/corona-5401250_1920-1-775x420.jpg 775w, https://www.galileonet.it/wp-content/uploads/2021/01/corona-5401250_1920-1.jpg 1200w" title="" width="696"/></noscript></a><figcaption class="wp-caption-text">Immagine di Gerd Atlmann via Pixabay</figcaption></figure></div><p>È una delle prime domande che ci si pone quando si sente parlare delle varianti <a href="https://www.wired.it/scienza/medicina/2020/12/29/inglese-italiana-varianti-coronavirus/" rel="noreferrer noopener" target="_blank">mutate del virus</a>: <strong>diminuiranno l’efficacia dei vaccini?</strong>, insieme a: saranno più contagiose? Sotto accusa ci sono le due varianti del Sars-Cov-2, quella <a href="https://www.wired.it/scienza/medicina/2020/12/15/coronavirus-variante-inglese/" rel="noreferrer noopener" target="_blank">rintracciata</a> nel <strong>Regno Unito</strong> e la più recente <a href="https://www.wired.it/scienza/medicina/2021/01/05/coronavirus-variante-sudafricana/" rel="noreferrer noopener" target="_blank">scoperta in <strong>Sudafrica</strong></a>, che coinvolgono anche la proteina <strong><em>spike</em></strong>, contro cui agiscono anche i vaccini. Ancora non sappiamo con certezza se queste varianti possano ridurre in parte la protezione dei vaccini anche se dai primi studi sulla variante scoperta nel <a href="https://www.wired.it/scienza/medicina/2020/12/24/nuova-variante-inglese-coronavirus/" rel="noreferrer noopener" target="_blank">Regno Unito (e poi in molti altri paesi)</a> gli scienziati ritengono che <strong>con buona probabilità</strong> la vaccinazione <strong>non dovrebbe perdere di efficacia</strong>.</p><p>L’idea è che i vaccini sviluppati e di cui alcuni già in uso aiutino il sistema immunitario <strong>a colpire varie parti della proteina spike</strong> e non soltanto la parte mutata. Inoltre, anche qualora ci fosse un calo dell’efficacia degli <a href="https://www.wired.it/topic/vaccino-coronavirus/" rel="noreferrer noopener" target="_blank"><strong>attuali vaccini</strong></a> le case farmaceutiche produttrici dichiarano di essere in grado di cambiarli rapidamente adattandoli alle nuove esigenze. Ecco cosa sappiamo.</p><h3>È probabile che ci sia la stessa efficacia</h3><p>Attualmente in Europa e in Italia il vaccino già in uso è quello di <strong>Pfizer-Biontech</strong>, anche se l’Agenzia europea per i medicinali (Ema) <a href="https://www.wired.it/scienza/medicina/2021/01/06/vaccino-moderna-approvato-europa/" rel="noreferrer noopener" target="_blank">ha approvato</a> il <strong>6 gennaio 2021</strong> anche il vaccino di <strong>Moderna</strong>, che dunque potrà essere impiegato in Europa. In seguito alla scoperta della variante nel Regno Unito, chiamata in sigla <strong><em>B117</em></strong>, l’azienda Biontech ha dichiarato, come riportato dai media, che, anche se la certezza ancora non c’è, a livello teorico scientifico è <em>“altamente probabile”</em> che la risposta immunitaria stimolata dal<strong> vaccino Pfizer-Biontech</strong> (quello che stiamo usando noi) possa <strong>riuscire a gestire</strong> con successo anche la nuova variante B117. Ma oltre alla teoria c’è anche la pratica: attualmente le case farmaceutiche stanno testando in laboratorio l’efficacia dei vaccini contro le nuove varianti. E questo potrebbe valere anche per gli altri vaccini: nel frattempo, anche l’azienda <strong>Astrazeneca</strong>, che ha sviluppato il vaccino insieme all’università di Oxford e all’Irbm di Pomezia, <a href="https://time.com/5925063/astrazeneca-covid-19-variant/" rel="noreferrer noopener" target="_blank">fa sapere</a> sul <em>Time</em> che il <strong>vaccino Oxford-Astrazeneca è probabilmente efficace</strong> contro la variante <strong><em>B117</em></strong> (il condizionale rimane d’obbligo perché anche in questo caso non c’è certezza). Ed è la stessa valutazione fatta dalla casa farmaceutica <strong>Moderna</strong>, il cui vaccino si basa sulla medesima tecnologia di quello di Pfizer-Biontech. Le ragioni, illustrate in un <strong><a href="https://jamanetwork.com/journals/jama/fullarticle/2775006?guestAccessKey=976c2eec-bdc3-496b-84da-8affd506f3eb&amp;utm_source=For_The_Media&amp;utm_medium=referral&amp;utm_campaign=ftm_links&amp;utm_content=tfl&amp;utm_term=010621" rel="noreferrer noopener" target="_blank">articolo</a> del 6 gennaio</strong> 2021 sulla rivista <em>Jama</em>, sarebbero da rintracciare proprio nella natura degli attuali vaccini.</p><hr class="wp-block-separator"/><p class="has-text-align-center"><strong><a href="https://www.galileonet.it/coronavirus-quanto-tempo-vaccino-effetto/?doing_wp_cron=1610100575.5041010379791259765625" rel="noreferrer noopener" target="_blank">Coronavirus: ecco quanto ci vuole perché il vaccino faccia effetto</a></strong></p><hr class="wp-block-separator"/><h3>Tante mutazioni per noi <em>irrilevanti</em></h3><p>Normalmente quando un virus si diffonde ampiamente in una popolazione ci sono <strong>moltissime variazioni</strong> che si manifestano nelle <strong>numerose</strong> <strong>replicazioni</strong>. Nella maggior parte dei casi sono mutazioni che non cambiano la funzione del virus e la situazione. Ad esempio, alla data del 16 dicembre risultano <a href="https://www.wired.it/scienza/medicina/2020/11/27/coronavirus-mutazioni-contagioso/" rel="noreferrer noopener" target="_blank"><strong>circa 4mila mutazioni</strong></a> del Sars-Cov-2, in particolare nella proteina spike, rilevate nelle varie fasi dall’inizio della pandemia ad oggi, <a href="https://www.bmj.com/content/371/bmj.m4857" rel="noreferrer noopener" target="_blank">stando a un articolo</a> sul<em> British Medical Journal (Bmj)</em>, ma la quasi totalità consiste in variazioni non significative e preoccupanti.</p><h3>Perché i vaccini potrebbero mantenere la loro efficacia</h3><p>Le due varianti scoperte nel Regno Unito e in Sudafrica sono leggermente differenti rispetto al mare di altre alterazioni del virus, dato che queste due possono <strong>renderlo più contagioso</strong>. Agiscono infatti su una parte della proteina spike che può influenzare anche il legame con il <a href="https://www.wired.it/scienza/medicina/2020/04/14/coronavirus-come-agisce-uccide-covid-19/" rel="noreferrer noopener" target="_blank"><strong>recettore delle cellule Ace2</strong></a> (attraverso cui avviene il contatto fra il virus e le nostre cellule) e dunque la replicazione del virus. Nel caso della variante <em>B117</em> si è parlato di un <strong>aumento fino al 70% della trasmissibilità</strong>. Il punto, però, chiarito su Jama, è che gli attuali vaccini sono costruiti in modo tale da indurre una risposta immunitaria che copre l’intera proteina spike e non solo la parte incriminata. Per queste ragioni,si legge su Jama,<em> </em>“l’<strong>auspicio</strong> è che possa esserci <strong>ancora una protezione efficace</strong> nonostante queste poche variazioni nei siti antigenici delle varianti del Sars-Cov-2”. Dunque, i vaccini potrebbero coprire anche la <em>B117</em> e la nuova mutazione, rintracciata in Sudafrica e chiamata in sigla <strong><em>501.V2</em></strong>.</p><hr class="wp-block-separator"/><p class="has-text-align-center"><strong><a href="https://www.galileonet.it/variante-sudafricana-cosa-sappiamo/?doing_wp_cron=1610100586.6339631080627441406250" rel="noreferrer noopener" target="_blank">Coronavirus, tutto quello che sappiamo sulla variante sudafricana</a></strong></p><hr class="wp-block-separator"/><h3>E se nel tempo i vaccini diventassero meno efficaci?</h3><p>Anche fronte di queste <strong>osservazioni teoriche</strong>, comunque, l’allerta rimane elevata. Anche perché non abbiamo la certezza assoluta che queste mutazioni non influiscano sul vaccino ora oppure anche in futuro, come spiega in un <a href="https://www.vox.com/22213033/covid-19-mutation-variant-vaccine-uk-south-africa" rel="noreferrer noopener" target="_blank">articolo</a> su <em>Vox</em> <strong>Rino Rappuoli</strong>, microbiologo che sta studiando le nuove varianti, docente all’Imperial College e capo scienziato presso Gsk.</p><p>A tal proposito, ad esempio, le case farmaceutiche <strong>Pfizer e Biontech</strong> hanno sottolineato che sono in grado di cambiare rapidamente il vaccino e che<em> </em>“in linea di principio la bellezza della <strong>tecnologia a mRna</strong> [su cui si basa anche il vaccino di Moderna ndr] è che possiamo cominciare a progettare direttamente un vaccino che imiti completamente questa nuova mutazione e<strong> potremmo produrlo entro sei settimane</strong>” e il processo di autorizzazione potrebbe essere più breve. Insomma, potremmo essere preparati in tempi rapidi anche a fronte di cambiamenti più o meno significativi del virus.</p><p>Via <a href="https://www.wired.it/scienza/medicina/2021/01/07/coronavirus-varianti-efficacia-vaccini/">Wired.</a><a href="https://www.wired.it/scienza/medicina/2021/01/07/coronavirus-varianti-efficacia-vaccini/" rel="noreferrer noopener" target="_blank">it</a></p></div><script src = ""></script></body></html>