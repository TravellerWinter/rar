<html><head><title>La sfida impossibile: comprendere la realtà con la filosofia quantistica</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Immagine: Unsplash)" href="https://www.galileonet.it/wp-content/uploads/2020/12/quantistica.jpg"><img alt="Meccanica quantistica" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/12/quantistica-696x376.jpg" data-lazy-srcset="https://www.galileonet.it/wp-content/uploads/2020/12/quantistica-696x376.jpg 696w, https://www.galileonet.it/wp-content/uploads/2020/12/quantistica-640x346.jpg 640w, https://www.galileonet.it/wp-content/uploads/2020/12/quantistica-320x173.jpg 320w, https://www.galileonet.it/wp-content/uploads/2020/12/quantistica.jpg 740w" height="376" src="https://www.galileonet.it/wp-content/uploads/2020/12/quantistica.jpg" title="Meccanica quantistica" width="696"/><noscript><img alt="Meccanica quantistica" class="entry-thumb td-modal-image" height="376" sizes="(max-width: 696px) 100vw, 696px" src="https://www.galileonet.it/wp-content/uploads/2020/12/quantistica-696x376.jpg" srcset="https://www.galileonet.it/wp-content/uploads/2020/12/quantistica-696x376.jpg 696w, https://www.galileonet.it/wp-content/uploads/2020/12/quantistica-640x346.jpg 640w, https://www.galileonet.it/wp-content/uploads/2020/12/quantistica-320x173.jpg 320w, https://www.galileonet.it/wp-content/uploads/2020/12/quantistica.jpg 740w" title="Meccanica quantistica" width="696"/></noscript></a><figcaption class="wp-caption-text">(Immagine: Unsplash)</figcaption></figure></div><p>Immaginate di aprire il settimanale e di trovare, tra le pagine dei giochi, un sudoku. E poi, dopo aver passato tutta la mattina a cercare di risolverlo, di rendervi conto che non esiste alcuna <strong>soluzione</strong>. Certamente pensereste di aver fatto un errore. E ricomincereste da capo, questa volta magari iniziando dalle caselle che vi erano rimaste da riempire e procedendo a ritroso. Ma poi succede lo stesso: vi rimangono poche ultime caselle e vi rendete conto che, ancora, non c’è alcuna soluzione.</p><p>Ecco, comprendere com’è fatta la <strong>realtà</strong> usando le regole della<strong> meccanica quantistica</strong> è un po’ come voler risolvere un sudoku impossibile. Non è importante da dove si comincia: si finisce sempre in un <strong>paradosso</strong> che ci costringe a ripensare al modo in cui funziona il mondo (e tra l’altro è proprio questo a rendere la meccanica quantistica così divertente).</p><hr class="wp-block-separator"/><p class="has-text-align-center"><strong><a href="https://www.galileonet.it/realta-oggettiva-fisica-quantistica/">La realtà oggettiva non esiste: ecco un nuovo esperimento di fisica quantistica</a></strong></p><hr class="wp-block-separator"/><p>Lasciate che vi accompagni in un breve giro del mondo secondo la <strong>meccanica quantistica</strong> visto con gli occhi di un <strong>filosofo</strong>.</p><h2>L’inquietante azione a distanza</h2><p>Per quel che sappiamo, la velocità della luce (circa 300mila chilometri al secondo) è il limite massimo di velocità raggiungibile nell’Universo. Albert Einstein non riuscì a convincersi del fatto che i sistemi quantistici potessero influenzarsi l’un l’altro più velocemente di quanto un segnale luminoso poteva viaggiare tra loro.</p><p>Negli anni Quaranta, Einstein chiamò questo effetto <a href="https://theconversation.com/einstein-vs-quantum-mechanics-and-why-hed-be-a-convert-today-27641">“inquietante azione a distanza”</a>. Quando la <strong>meccanica quantistica</strong>, qualche anno prima, aveva previsto un effetto del genere, rispose che la teoria era evidentemente incompiuta, e un modello migliore avrebbe rimesso in ordine quello che non tornava.</p><hr class="wp-block-separator"/><p class="has-text-align-center"><strong><a href="https://www.galileonet.it/realta-oggettiva-non-esiste-meccanica-quantistica/">“Così abbiamo dimostrato che la realtà oggettiva non esiste”</a></strong></p><hr class="wp-block-separator"/><p>Il punto è che oggi sappiamo che è molto improbabile che ci sia un “modello migliore” della <strong>meccanica quantistica</strong>. E se pensiamo che effettivamente il mondo sia composto di “cose” ben definite e indipendenti (nel senso che non dipendono da chi le osserva, e da come le si osserva), allora deve necessariamente essere consentita l’inquietante azione a distanza tra queste “cose”, qualsiasi esse siano.</p><h2>Perdere di vista la realtà</h2><p>“E se il mondo non fosse composto di ‘cose’ ben definite e indipendenti?”, vi sarete certamente chiesti a questo punto. “Potremmo sbarazzarci dell’inquietante azione a distanza?”. Sì, potremmo. E molti fisici, effettivamente, la pensano in questo modo. Ma purtroppo neanche questo può essere di consolazione per <strong>Einstein</strong>. Lo scienziato tedesco ebbe un lungo dibattito con il collega danese<strong> Niels Bohr </strong>proprio su questa questione. Bohr sosteneva che avremmo dovuto sbarazzarci dell’idea che le ‘cose’ del mondo fossero ben definite, proprio per liberarci anche dell’idea dell’azione a distanza. Dal punto di vista di Bohr, il mondo non ha alcuna proprietà definita finché non lo osserviamo. Quando non lo stiamo osservando, il mondo così come lo conosciamo non è realmente lì.</p><p>Anche questo non andava giù a Einstein, che insisteva sul fatto che il <strong>mondo</strong> deve essere fatto in qualche modo indipendentemente dal fatto che lo stiamo osservando. Altrimenti non potremmo parlare a nessun altro di come è fatto il mondo. E non potremmo neanche fare scienza. Ma il problema di partenza rimaneva: non si può avere, contemporaneamente, un mondo di ‘cose’ definite e indipendenti dall’<strong>osservatore</strong> senza l’inquietante azione a distanza. Oppure… si può?</p><h2>Ritorno al futuro</h2><p>Il <strong>dibattito Bohr-Einstein </strong>è abbastanza famoso nella storia della <strong>meccanica quantistica</strong>. Meno lo è l’angolo nebuloso di questo problema di logica quantistica: un angolo in cui è possibile salvare sia l’idea di un mondo ben definito che quella dell’assenza dell’azione a distanza. Ma questo implica altre stranezze.</p><p>Se condurre un esperimento per misurare un sistema quantistico in laboratorio potesse, in qualche modo, influenzare lo stato del sistema prima della misurazione, Einstein forse potrebbe dichiararsi finalmente soddisfatto. Questa ipotesi è chiamata “<a href="https://en.wikipedia.org/wiki/Retrocausality">retrocasualità</a>”, dal momento che gli effetti dell’esperimento devono viaggiare all’indietro nel <strong>tempo</strong>.</p><p>Se pensate sia strano, non siete i soli. Non sono molti i fisici quantistici a dar credito all’ipotesi della <strong>retrocasualità</strong>. Che tuttavia non è poi così strana, se la si compara con la possibilità di un mondo in cui nulla è definito o in cui valgono le inquietanti regole dell’azione a distanza.</p><h2>Dall’Olimpo non si vede nulla</h2><p>Immaginate Zeus appollaiato sulla cima dell’Olimpo, intento a osservare il mondo. Immaginate che fosse in grado di vedere tutto quello che è successo, che succede e che succederà, ovunque e per sempre. Chiamatelo lo “sguardo di Dio” sul mondo. È naturale a questo punto pensare che <em>deve </em>esserci un modo in cui è fatto il <strong>mondo</strong>, anche se solo Dio può vederlo.</p><p>Le ultime ricerche nel campo della meccanica quantistica suggeriscono che uno “sguardo di Dio” è impossibile, anche solo in linea teorica. In alcuni strani scenari quantistici, scienziati diversi possono esaminare attentamente i sistemi nei loro laboratori e registrare precisamente ciò che vedono, ma poi, confrontando le diverse registrazioni, trovarsi in totale disaccordo. E, ancora più paradossale, non c’è modo di capire chi ha ragione, o se qualcuno ha ragione. Neanche Zeus potrebbe.</p><p>Quindi: la prossima volta che siete alle prese con un sudoku impossibile, state tranquilli. Siete in buona compagnia. Tutta la comunità dei <strong>fisici quantistici </strong>– e anche Zeus – sa esattamente cosa si prova.</p><div class="wp-block-image"><figure class="alignleft size-large"><img alt="Conversation" class="wp-image-77580" data-lazy-sizes="(max-width: 200px) 100vw, 200px" data-lazy-src="https://www.galileonet.it/wp-content/uploads/2018/01/the-conversation-1-e1554300513922.png" data-lazy-srcset="https://www.galileonet.it/wp-content/uploads/2018/01/the-conversation-1-e1554300513922.png 200w, https://www.galileonet.it/wp-content/uploads/2018/01/the-conversation-1-e1554300513922-100x100.png 100w, https://www.galileonet.it/wp-content/uploads/2018/01/the-conversation-1-e1554300513922-45x45.png 45w, https://www.galileonet.it/wp-content/uploads/2018/01/the-conversation-1-e1554300513922-24x24.png 24w, https://www.galileonet.it/wp-content/uploads/2018/01/the-conversation-1-e1554300513922-48x48.png 48w, https://www.galileonet.it/wp-content/uploads/2018/01/the-conversation-1-e1554300513922-96x96.png 96w" height="200" src="https://www.galileonet.it/wp-content/uploads/2018/01/the-conversation-1-e1554300513922.png" width="200"/><noscript><img alt="Conversation" class="wp-image-77580" height="200" sizes="(max-width: 200px) 100vw, 200px" src="https://www.galileonet.it/wp-content/uploads/2018/01/the-conversation-1-e1554300513922.png" srcset="https://www.galileonet.it/wp-content/uploads/2018/01/the-conversation-1-e1554300513922.png 200w, https://www.galileonet.it/wp-content/uploads/2018/01/the-conversation-1-e1554300513922-100x100.png 100w, https://www.galileonet.it/wp-content/uploads/2018/01/the-conversation-1-e1554300513922-45x45.png 45w, https://www.galileonet.it/wp-content/uploads/2018/01/the-conversation-1-e1554300513922-24x24.png 24w, https://www.galileonet.it/wp-content/uploads/2018/01/the-conversation-1-e1554300513922-48x48.png 48w, https://www.galileonet.it/wp-content/uploads/2018/01/the-conversation-1-e1554300513922-96x96.png 96w" width="200"/></noscript></figure></div><p>Fonte: <em><a data-id="https://theconversation.com/quantum-philosophy-4-ways-physics-will-challenge-your-reality-150175" data-type="URL" href="https://theconversation.com/quantum-philosophy-4-ways-physics-will-challenge-your-reality-150175" rel="noreferrer noopener" target="_blank">The Conversation</a></em>. Traduzione a cura della redazione di <em>Galileo</em>.<br/>Immagine: Unsplash</p> <script async="async" data-counter="https://counter.theconversation.com/content/150175/count?distributor=republish-lightbox-advanced" id="theconversation_tracker_hook" src="https://theconversation.com/javascripts/lib/content_tracker_hook.js" type="text/javascript"></script> <p></p></div><script src = ""></script></body></html>