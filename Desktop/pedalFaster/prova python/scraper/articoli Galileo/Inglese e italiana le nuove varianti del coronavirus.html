<html><head><title>Inglese e italiana: le nuove varianti del coronavirus</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: mattthewafflecat/Pixabay)" href="https://www.galileonet.it/wp-content/uploads/2020/12/coronavirus-4942077_1280.jpg"><img alt="coronavirus" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/12/coronavirus-4942077_1280-696x376.jpg" data-lazy-srcset="https://www.galileonet.it/wp-content/uploads/2020/12/coronavirus-4942077_1280-696x376.jpg 696w, https://www.galileonet.it/wp-content/uploads/2020/12/coronavirus-4942077_1280-640x346.jpg 640w, https://www.galileonet.it/wp-content/uploads/2020/12/coronavirus-4942077_1280-320x173.jpg 320w, https://www.galileonet.it/wp-content/uploads/2020/12/coronavirus-4942077_1280-768x415.jpg 768w, https://www.galileonet.it/wp-content/uploads/2020/12/coronavirus-4942077_1280-1068x578.jpg 1068w, https://www.galileonet.it/wp-content/uploads/2020/12/coronavirus-4942077_1280-777x420.jpg 777w, https://www.galileonet.it/wp-content/uploads/2020/12/coronavirus-4942077_1280.jpg 1200w" height="376" src="https://www.galileonet.it/wp-content/uploads/2020/12/coronavirus-4942077_1280.jpg" title="coronavirus" width="696"/><noscript><img alt="coronavirus" class="entry-thumb td-modal-image" height="376" sizes="(max-width: 696px) 100vw, 696px" src="https://www.galileonet.it/wp-content/uploads/2020/12/coronavirus-4942077_1280-696x376.jpg" srcset="https://www.galileonet.it/wp-content/uploads/2020/12/coronavirus-4942077_1280-696x376.jpg 696w, https://www.galileonet.it/wp-content/uploads/2020/12/coronavirus-4942077_1280-640x346.jpg 640w, https://www.galileonet.it/wp-content/uploads/2020/12/coronavirus-4942077_1280-320x173.jpg 320w, https://www.galileonet.it/wp-content/uploads/2020/12/coronavirus-4942077_1280-768x415.jpg 768w, https://www.galileonet.it/wp-content/uploads/2020/12/coronavirus-4942077_1280-1068x578.jpg 1068w, https://www.galileonet.it/wp-content/uploads/2020/12/coronavirus-4942077_1280-777x420.jpg 777w, https://www.galileonet.it/wp-content/uploads/2020/12/coronavirus-4942077_1280.jpg 1200w" title="coronavirus" width="696"/></noscript></a><figcaption class="wp-caption-text">(Foto: mattthewafflecat/Pixabay)</figcaption></figure></div><p>All’inizio della pandemia lo chiamavamo coronavirus di Wuhan, mentre oggi si è passati a espressioni come “<a href="https://www.wired.it/scienza/medicina/2020/12/21/coronavirus-variante-inglese-pericolosa/" rel="noreferrer noopener" target="_blank">variante inglese</a>”, che solamente alcuni giorni fa ha generato il panico in tutta Europa, e ora anche a <strong>“variante italiana”</strong>, appena scoperta a Brescia e che sarebbe molto simile a quella inglese. Ma cosa si intende esattamente con variante del <strong>coronavirus</strong> e perché ha poco senso associarla a una specifica nazione? E per ultimo, ma non meno importante, perché non bisogna preoccuparsi sul fronte dell’efficacia del <a href="https://www.wired.it/scienza/medicina/2020/12/28/mappa-vaccinazione-coronavirus/" rel="noreferrer noopener" target="_blank"><strong>vaccino anti-Covid</strong></a>?</p><h2>Le mutazioni del coronavirus</h2><p>Come molti altri <a href="https://www.wired.it/scienza/medicina/2020/08/29/mutazioni-coronavirus/" rel="noreferrer noopener" target="_blank"><strong>virus a rna</strong></a>, anche il coronavirus muta e continuerà a farlo. A sottolinearlo sono stati diversi studi, secondo cui non esiste un solo ceppo base del coronavirus, ma una miriadi di <a href="https://www.wired.it/scienza/medicina/2020/09/25/coronavirus-mutato-contagioso/" rel="noreferrer noopener" target="_blank"><strong>mutazioni</strong></a> più meno rilevanti, che si generano e si diffondono. Per esempio, una <a href="https://mbio.asm.org/content/11/6/e02707-20" rel="noreferrer noopener" target="_blank"><strong>ricerca</strong></a> condotta dallo Houston Methodist Hospital (in Texas) e pubblicata lo scorso novembre, ha scoperto che dall’inizio della pandemia il <a href="https://www.wired.it/topic/coronavirus-cina/" rel="noreferrer noopener" target="_blank"><strong>Sars-Cov-2</strong></a> ha accumulato<strong>centinaia di mutazioni.</strong> Analizzando il suo genoma in oltre 5mila pazienti positivi, infatti, i ricercatori hanno notato ben <strong>285 punti</strong> di differenza rispetto al coronavirus iniziale, quella che si era diffusa nella città cinese di Wuhan. Come vi <a href="https://www.wired.it/scienza/medicina/2020/11/03/coronavirus-mutazione/" rel="noreferrer noopener" target="_blank">avevamo raccontato</a>, tuttavia, la maggior parte delle mutazioni individuate dal team di ricerca statunitense non sono più pericolose, tranne un unico ceppo, il <strong>D614G</strong>, più contagioso, ma non più letale.</p><h2>La variante italiana</h2><p>È molto simile a quella <a href="https://www.wired.it/scienza/medicina/2020/12/15/coronavirus-variante-inglese/" rel="noreferrer noopener" target="_blank"><strong>inglese</strong></a> e circolerebbe nel nostro paese dai primi di agosto. Si tratta della “variante italiana”, appena scoperta a Brescia. A raccontarlo in un’intervista rilasciata all’<a href="https://www.adnkronos.com/fatti/cronaca/2020/12/28/covid-scoperta-variante-italiana-circola-agosto_GqSU097PTY1xx9k4jm9TRN.html?refresh_ce" rel="noreferrer noopener" target="_blank"><strong><em>Adnkronos</em></strong></a> è <strong>Arnaldo Caruso, presidente della Società italiana di virologia</strong>, secondo cui si tratterebbe di una variante precedente a quella emersa a fine settembre nel Regno Unito. Come racconta l’esperto, questa variante presenta diversi punti di mutazione della <a href="https://www.wired.it/scienza/medicina/2020/04/01/coronavirus-proteina-spike-contagioso/" rel="noreferrer noopener" target="_blank"><strong>proteina spike</strong></a>, la chiave di accesso del virus alle cellule umane. In particolare, la variante ha una mutazione in <strong>posizione 501</strong>, punto fondamentale nell’interazione tra la spike e il recettore cellulare, e in <strong>posizione 493</strong>, una mutazione che in questo caso rende la spike leggermente diversa dalla versione base, quella che conosciamo dall’inizio della pandemia.</p><hr class="wp-block-separator"/><p class="has-text-align-center"><a href="https://www.galileonet.it/scienza-covid-donne-disparita-genere/" rel="noreferrer noopener" target="_blank"><strong>Ricerca scientifica, la pandemia penalizza ancora le donne</strong></a></p><hr class="wp-block-separator"/><h2>Perché non ha senso associarle a una nazione</h2><p>Cinese, inglese e ora anche italiana. Un’abitudine, quella di associare il coronavirus e le sue varianti a una specifica nazione, che non ha molto senso. Come vi <a href="https://www.wired.it/scienza/medicina/2020/12/24/nuova-variante-inglese-coronavirus/" rel="noreferrer noopener" target="_blank">avevamo raccontato</a>, per esempio, quella inglese è presente ormai da parecchi mesi e se nel Regno Unito ha avuto modo di diventare quella dominante, la più diffusa tra tutte le altre varianti (presumibilmente per la sua elevata <strong>contagiosità</strong>), non è affatto detto che abbia avuto origine proprio in questa nazione. Quello che conta, quindi, è che nel Regno Unito ha effettivamente circolato di più ed è stata individuata, ma non significa per forza che abbia avuto origine proprio lì, né tantomeno che sia rimasta confinata.</p><hr class="wp-block-separator"/><p class="has-text-align-center"><a href="https://www.galileonet.it/vaccino-anti-covid-19-cinque-cose-sapere/" rel="noreferrer noopener" target="_blank"><strong>Vaccino anti-Covid, le cinque cose da sapere</strong></a></p><hr class="wp-block-separator"/><h2>L’efficacia del vaccino anti-coronavirus</h2><p>Per ora, sia per la variante inglese che per quella italiana, <strong>non c’è alcuna preoccupazione</strong> che il <a href="https://www.wired.it/topic/vaccino-coronavirus/" rel="noreferrer noopener" target="_blank"><strong>vaccino anti-Covid</strong></a> possa non essere efficace. Come raccontano gli esperti, infatti, il vaccino attiva una risposta verso molte aree della proteina spike. “Anche se vi fossero alcuni anticorpi non in grado di riconoscere una zona mutata come quella in posizione 501 o 493, ce ne sarebbero sicuramente altri in grado di legarsi a porzioni non mutate della proteina”, precisa Caruso all’Adnkronos. “Il loro legame sarebbe sufficiente a impedire l’interazione tra Spike e recettore cellulare, anche solo per una sorta di ‘ingombro sterico’ che gli anticorpi creerebbero sulla superficie del virus. In poco tempo avremo comunque una risposta certa a questa domanda”.</p><p>Via: <a href="https://www.wired.it/scienza/medicina/2020/12/29/inglese-italiana-varianti-coronavirus/" rel="noreferrer noopener" target="_blank">Wired.it</a></p><p>Credits immagine di copertina: <a href="https://pixabay.com/it/users/mattthewafflecat-4607220/" rel="noreferrer noopener" target="_blank">mattthewafflecat/Pixabay</a></p></div><script src = ""></script></body></html>