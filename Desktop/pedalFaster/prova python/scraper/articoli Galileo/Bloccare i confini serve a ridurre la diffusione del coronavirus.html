<html><head><title>Bloccare i confini serve a ridurre la diffusione del coronavirus?</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: Ellen Jenni/Unsplash)" href="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash.jpg"><img alt="coronavirus" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-696x377.jpg" data-lazy-srcset="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-696x377.jpg 696w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-640x347.jpg 640w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-320x173.jpg 320w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-768x416.jpg 768w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-1068x579.jpg 1068w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-775x420.jpg 775w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash.jpg 1200w" height="377" src="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash.jpg" title="coronavirus" width="696"/><noscript><img alt="coronavirus" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-696x377.jpg" srcset="https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-696x377.jpg 696w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-640x347.jpg 640w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-320x173.jpg 320w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-768x416.jpg 768w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-1068x579.jpg 1068w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash-775x420.jpg 775w, https://www.galileonet.it/wp-content/uploads/2020/12/ellen-jenni-6JvDFEoiMC0-unsplash.jpg 1200w" title="coronavirus" width="696"/></noscript></a><figcaption class="wp-caption-text">(Foto: Ellen Jenni/Unsplash)</figcaption></figure></div><p>All’inizio della <a href="https://www.wired.it/topic/coronavirus-cina/" rel="noreferrer noopener" target="_blank"><strong>pandemia</strong></a> la strategia di chiudere le <strong>frontiere</strong> è risultata molto efficace nel ridurre la diffusione del <strong>coronavirus</strong>. Ma ora sembra non essere più così tanto utile. A raccontarlo a <a href="https://www.nature.com/articles/d41586-020-03605-6" rel="noreferrer noopener" target="_blank"><strong>Nature</strong></a>, in un momento in cui l’<a href="https://www.wired.it/lifestyle/viaggi/2020/12/21/blocco-voli-viaggi-regno-unito-covid-19/" rel="noreferrer noopener" target="_blank">Europa</a> vuole chiudere i confini con il Regno Unito per impedire la diffusione della <a href="https://www.wired.it/scienza/medicina/2020/12/24/nuova-variante-inglese-coronavirus/" rel="noreferrer noopener" target="_blank"><strong>nuova variante</strong></a> del virus potenzialmente più contagiosa, sono stati alcuni esperti che, stimando l’effetto delle <strong>rigorose restrizioni ai viaggi internazionali</strong> dall’inizio della pandemia, sottolineano come le chiusure delle frontiere siano state utili nel primo periodo della pandemia ma, dopo che il <strong>coronavirus</strong> si è diffuso in molti altri paesi, abbiano fornito ben <strong>pochi benefici per limitarne</strong> la <strong>trasmissione</strong>.</p><h2>Chiudere o non chiudere le frontiere</h2><p>Ricordiamo che prima della pandemia da <a href="https://www.wired.it/scienza/medicina/2020/12/28/mappa-vaccinazione-coronavirus/" rel="noreferrer noopener" target="_blank"><strong>Covid-19</strong></a>, la maggior parte degli stati imponeva restrizioni ai viaggi e chiusure dei propri confini solamente per quei paesi in cui si concentravano focolai di <strong>malattie infettive</strong>. Ma, nella maggior parte dei casi, la comunità scientifica ipotizzava che misure simili fossero in gran parte inefficaci, tanto che all’inizio della pandemia l’Organizzazione mondiale della sanità (Oms), per esempio, aveva consigliato ai governi di mantenere i confini aperti.</p><p>Nonostante questa raccomandazione, quasi tutti i paesi hanno scelto di chiudere le <a href="https://www.wired.it/attualita/politica/2020/02/27/misure-coronavirus-voli-italia-viaggi/" rel="noreferrer noopener" target="_blank"><strong>frontiere</strong></a> non solo alle regioni con focolai, ma anche a tutte le altre nazioni, contribuendo così a un calo senza precedenti del turismo, che continua ancora oggi. “Non pensavamo che i governi di tutto il mondo sarebbero stati disposti a <strong>imporre la chiusura totale delle frontiere</strong> e le relative misure restrittive che sarebbero costate all’economia globale circa <strong>400 miliardi di dollari al mese</strong>”, spiega a Nature Steven Hoffman, epidemiologo della York University di Toronto.</p><h2>Gli effetti del blocco sul coronavirus</h2><p>La maggior parte degli studi che hanno preso in esame gli effetti delle restrizioni ai viaggi si basano su <strong>modelli matematici teorici</strong> (dato che gli studi osservazionali richiedono molto più tempo). In una review pubblicata il mese scorso su <a href="https://www.medrxiv.org/content/10.1101/2020.11.23.20236703v1" rel="noreferrer noopener" target="_blank"><strong>medRxiv</strong></a>, per esempio, il team di ricercatori della Simon Fraser University di Vancouver, in Canada, ha esaminato ben 29 studi. “La pandemia ha dimostrato ai ricercatori che, in alcune situazioni, le <strong>restrizioni ai viaggi aiutano a tenere sotto controllo le epidemie”</strong>, commenta l’autrice dello studio Kelley Lee: “Prima l’opinione generale era che non funzionassero affatto e che minassero i diritti umani”. Tuttavia, aggiunge l’esperta, i benefici della<strong> chiusura dei confini</strong> sono stati di <strong>breve durata</strong>.</p><p>Inoltre, in altro studio, pubblicato questo mese sul <a href="https://www.thelancet.com/journals/lanpub/article/PIIS2468-2667(20)30263-2/fulltext" rel="noreferrer noopener" target="_blank"><strong>Lancet</strong></a>, è stato stimato che, <strong>senza restrizioni, i viaggi internazionali</strong> a maggio scorso avrebbero contribuito <strong>all’aumento di oltre il 10% dei casi</strong> totali di <strong>coronavirus</strong> in 102 paesi nello stesso mese. Mentre<strong> a settembre l’effetto</strong> positivo della chiusura dei confini è<strong> diminuito in modo significativo</strong>. Risultati, quindi che suggeriscono come le chiusure dei <a href="https://www.wired.it/attualita/politica/2020/03/17/coronavirus-europa-chiusura-confini-schengen-30-giorni/" rel="noreferrer noopener" target="_blank"><strong>confini</strong></a> non siano sempre giustificate, ma debbano essere analizzate di volta in volta.</p><p>“I paesi non dovrebbero automaticamente decidere che, solo perché c’è una <a href="https://www.wired.it/attualita/politica/2020/11/11/pandemia-lato-positivo-cose-importanti/" rel="noreferrer noopener" target="_blank"><strong>pandemia</strong></a>, devono essere<strong> limitati i viaggi”</strong>, afferma l’autore dello studio Mark Jit, ricercatore alla London School of Hygiene &amp; Tropical Medicine. Ora, precisano i ricercatori, saranno necessari studi osservazionali per poter<strong> valutare effettivamente l’utilità di chiudere completamente i confini</strong> di una nazione. “Ci sono buone probabilità che molto di quello che stiamo facendo stia causando più danni che benefici”, conclude Hoffman.</p><p>Via: <a href="https://www.wired.it/scienza/medicina/2020/12/28/coronavirus-chiusura-frontiere-diffusione/" rel="noreferrer noopener" target="_blank">Wired.it</a></p><p>Leggi anche: <a href="https://www.galileonet.it/vaccino-anti-covid-19-cinque-cose-sapere/" rel="noreferrer noopener" target="_blank">Vaccino anti-Covid, le cinque cose da sapere</a></p><p>Credits immagine di copertina: <a href="https://unsplash.com/@ellenjenni?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Ellen Jenni</a> / <a href="https://unsplash.com/s/photos/covid-airport?utm_source=unsplash&amp;utm_medium=referral&amp;utm_content=creditCopyText" rel="noreferrer noopener" target="_blank">Unsplash</a></p></div><script src = ""></script></body></html>