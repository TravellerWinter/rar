<html><head><title>Anche i maiali giocano con i videogame</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Credits: Benjamin Wedemeyer on Unsplash)" href="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1.jpg"><img alt="maiali" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-696x377.jpg" data-lazy-srcset="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-696x377.jpg 696w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-640x347.jpg 640w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-320x173.jpg 320w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-768x416.jpg 768w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-1068x579.jpg 1068w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-775x420.jpg 775w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1.jpg 1200w" height="377" src="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1.jpg" title="benjamin-wedemeyer-fwafgljc0f0-unsplash(1)" width="696"/><noscript><img alt="maiali" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-696x377.jpg" srcset="https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-696x377.jpg 696w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-640x347.jpg 640w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-320x173.jpg 320w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-768x416.jpg 768w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-1068x579.jpg 1068w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1-775x420.jpg 775w, https://www.galileonet.it/wp-content/uploads/2021/02/benjamin-wedemeyer-fwafgljc0f0-unsplash1.jpg 1200w" title="benjamin-wedemeyer-fwafgljc0f0-unsplash(1)" width="696"/></noscript></a><figcaption class="wp-caption-text">(Credits: Benjamin Wedemeyer on Unsplash)</figcaption></figure></div><p>I <strong>maiali</strong> sono <a href="https://www.galileonet.it/la-lunga-storia-evolutiva-del-maiale/">animali</a> particolarmente adatti alla ricerca medica, poiché le loro caratteristiche genetiche e le dimensioni dei loro <a href="https://www.galileonet.it/fegato-nuovo-linfonodi-cellule/">organi</a> li rendono simili agli esseri umani. Oggi, però, sono sempre più studiati anche sotto il <strong>profilo cognitivo.</strong> Sì perché i <strong>maiali</strong> sono capaci di comprendere e ricordare, al punto da poter imparare a usare un joystick. A raccontarlo è uno <a href="https://www.frontiersin.org/articles/10.3389/fpsyg.2021.631755/full">studio</a> pubblicato su <strong>Frontiers in Psychology,</strong> condotto da <strong>Candace Croney</strong> della Purdue University, e da<strong> Sarah Till Boysen</strong>, nota ricercatrice per i suoi studi sulla cognizione sociale negli scimpanzé.</p><h2>Che intelligenza questi maiali</h2><p>“I maiali sono capaci di apprendere concetti complessi e possono fare cose che, in passato, probabilmente non avremmo pensato potessero fare”, ha avuto modo di <a href="https://vet.purdue.edu/news/dr-candace-croney-featured-on-new-tv-show-about-animals.php">dichiarare</a> in passato Croney, intervendo a illustrare le prodezze di questi animali. La ricerca sulle capacità cognitive degli animali infatti è di lunga data: da tempo, ricordano le ricercatrici nel paper, è noto per esempio che possono imparare a distinguere la destra e la sinistra, le forme o rispondere a gesti e a comandi umani, solo per citare alcune delle loro abilità.</p><h2>Usare il joystick, senza mani</h2><p>Ma non solo: i <strong>maiali</strong> possono anche imparare a giocare con i video game. In questo studio, i ricercatori hanno addestrato quattro animali (due dello Yorkshire e due del genere Panepinto) a interagire con un joystick – attraverso il muso – collegato a uno schermo. L’obiettivo del gioco era colpire col cursore un bersaglio, una delle quattro pareti su uno schermo. In caso di <em>vittoria</em>, i maiali sentivano un suono emesso dal computer ed ottenevano del cibo come ricompensa, oltre a esserre spronati dagli sperimentatori (particolare non da poco, sottolienano gli autori).</p><figure class="wp-block-image size-large"><img alt="" class="wp-image-115058" data-lazy-sizes="(max-width: 1440px) 100vw, 1440px" data-lazy-src="https://www.galileonet.it/wp-content/uploads/2021/02/maiale-j.jpg" data-lazy-srcset="https://www.galileonet.it/wp-content/uploads/2021/02/maiale-j.jpg 1440w, https://www.galileonet.it/wp-content/uploads/2021/02/maiale-j-640x429.jpg 640w, https://www.galileonet.it/wp-content/uploads/2021/02/maiale-j-320x214.jpg 320w, https://www.galileonet.it/wp-content/uploads/2021/02/maiale-j-768x515.jpg 768w, https://www.galileonet.it/wp-content/uploads/2021/02/maiale-j-696x466.jpg 696w, https://www.galileonet.it/wp-content/uploads/2021/02/maiale-j-1068x716.jpg 1068w, https://www.galileonet.it/wp-content/uploads/2021/02/maiale-j-627x420.jpg 627w, https://www.galileonet.it/wp-content/uploads/2021/02/maiale-j-1320x885.jpg 1320w" height="965" src="https://www.galileonet.it/wp-content/uploads/2021/02/maiale-j.jpg" width="1440"/><noscript><img alt="" class="wp-image-115058" height="965" sizes="(max-width: 1440px) 100vw, 1440px" src="https://www.galileonet.it/wp-content/uploads/2021/02/maiale-j.jpg" srcset="https://www.galileonet.it/wp-content/uploads/2021/02/maiale-j.jpg 1440w, https://www.galileonet.it/wp-content/uploads/2021/02/maiale-j-640x429.jpg 640w, https://www.galileonet.it/wp-content/uploads/2021/02/maiale-j-320x214.jpg 320w, https://www.galileonet.it/wp-content/uploads/2021/02/maiale-j-768x515.jpg 768w, https://www.galileonet.it/wp-content/uploads/2021/02/maiale-j-696x466.jpg 696w, https://www.galileonet.it/wp-content/uploads/2021/02/maiale-j-1068x716.jpg 1068w, https://www.galileonet.it/wp-content/uploads/2021/02/maiale-j-627x420.jpg 627w, https://www.galileonet.it/wp-content/uploads/2021/02/maiale-j-1320x885.jpg 1320w" width="1440"/></noscript><figcaption>(Credits: Eston Martz / Pennsylvania State University)</figcaption></figure><p>I risultati sono stati sorprendenti, ma solo in parte considerando appunto i precedenti. Procedendo nei tentativi, i maiali hanno imparato quanto loro insegnato, dimostrando di riuscire a colpire il bersaglio con <em>intenzione</em>. Ciò significa che possiedono importanti capacità di comprensione concettuale: riescono cioè a cogliere la relazione tra la loro azione sul joystick e l’effetto che questo produce, come colpire un bersaglio posizionato altrove.</p><h2>L’importanza di interazione con l’ambiente</h2><p>Oltre a estendere la conoscenza sulle <strong>capacità cognitive</strong> di questi animali, la ricerca, sottolinea l’importanza per i <strong>maiali</strong> dell’ interazione con l’ambiente circostante. “La nostra ricerca” <a href="https://vet.purdue.edu/discovery/croney/current-research.php">affermano</a> dal gruppo di studio “si è concentrata sulle <strong>capacità cognitive </strong>dei <strong>suini</strong> e sulle potenziali applicazioni per la loro cura e gestione”. Pertanto, costringerli in ambienti privi di stimoli mentali adeguati: “può indurli a provare disagio psicologico o soffrire di noia, frustrazione e altri spiacevoli stati emotivi”. Tanto che, ha aggiunto Croney: “Eticamente abbiamo l’obbligo di capire come i <strong>maiali</strong> acquisiscono le informazioni e cosa sono capaci di apprendere e ricordare, perché questo da ultimo ha delle implicazioni sul modo in cui percepire le loro interazioni con noi e con il loro ambiente”.</p><p>Riferimenti:<a href="https://www.frontiersin.org/articles/10.3389/fpsyg.2021.631755/full"> Frontiers in Psychology</a></p><p>Credits immagine di copertina: <a href="https://unsplash.com/@benjaminwedemeyer?utm_source=unsplash&amp;utm_medium=referral&amp;utm_content=creditCopyText">Benjamin Wedemeyer</a> on <a href="https://unsplash.com/s/photos/pigs?utm_source=unsplash&amp;utm_medium=referral&amp;utm_content=creditCopyText">Unsplash</a></p></div><script src = ""></script></body></html>