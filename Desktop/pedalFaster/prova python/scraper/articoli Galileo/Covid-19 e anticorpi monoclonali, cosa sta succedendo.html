<html><head><title>Covid-19 e anticorpi monoclonali, cosa sta succedendo</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Credits: Marcelo Leal on Unsplash)" href="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2.jpg"><img alt="monoclonali" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-696x377.jpg" data-lazy-srcset="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-696x377.jpg 696w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-640x347.jpg 640w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-320x173.jpg 320w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-768x416.jpg 768w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-1068x579.jpg 1068w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-775x420.jpg 775w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2.jpg 1200w" height="377" src="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2.jpg" title="marcelo-leal-7RkGgaNJ9-8-unsplash(2)" width="696"/><noscript><img alt="monoclonali" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-696x377.jpg" srcset="https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-696x377.jpg 696w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-640x347.jpg 640w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-320x173.jpg 320w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-768x416.jpg 768w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-1068x579.jpg 1068w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2-775x420.jpg 775w, https://www.galileonet.it/wp-content/uploads/2021/02/marcelo-leal-7RkGgaNJ9-8-unsplash2.jpg 1200w" title="marcelo-leal-7RkGgaNJ9-8-unsplash(2)" width="696"/></noscript></a><figcaption class="wp-caption-text">(Credits: Marcelo Leal on Unsplash)</figcaption></figure></div><p>Via libera agli <strong>anticorpi monoclonali</strong>. Il 6 febbraio scorso, “sulla base delle indicazioni dell’Agenzia italiana del farmaco e del parere del Consiglio superiore di sanità”, il ministro della Salute (uscente) <strong>Roberto Speranza </strong>ha <a href="https://twitter.com/robersperanza/status/1358007347751374848?ref_src=twsrc%5Etfw%7Ctwcamp%5Etweetembed%7Ctwterm%5E1358007347751374848%7Ctwgr%5E%7Ctwcon%5Es1_&amp;ref_url=https%3A%2F%2Fwww.wired.it%2Fscienza%2Fmedicina%2F2021%2F02%2F09%2Fcoronavirus-anticorpi-monoclonali-decreto%2F" rel="noreferrer noopener" target="_blank">firmato il decreto</a> che autorizza la <a href="https://www.wired.it/scienza/medicina/2020/10/17/anticorpi-monoclonali-anti-covid/" rel="noreferrer noopener" target="_blank">distribuzione</a> degli <strong>anticorpi monoclonali</strong> delle aziende <strong>Eli Lilly </strong>e <strong>Regeneron/Roche </strong>per la <a href="https://www.wired.it/scienza/medicina/2021/02/09/coronavirus-anticorpi-monoclonali-decreto/" rel="noreferrer noopener" target="_blank">prevenzione delle <strong>forme gravi </strong>di <strong>Covid-19</strong> in pazienti con malattia lieve</a>, ma considerati a rischio. Il provvedimento è stato <a href="https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2021-02-08&amp;atto.codiceRedazionale=21A00788&amp;elenco30giorni=false" rel="noreferrer noopener" target="_blank">pubblicato sulla <strong>Gazzetta ufficiale</strong></a> e resterà in vigore per (almeno) 180 giorni: stando alle dichiarazioni del ministro, con l’approvazione degli anticorpi monoclonali “abbiamo, insieme ai vaccini, una possibilità in più per contrastare il Covid-19”. Per distribuire e somministrare gli anticorpi monoclonali, lo stato italiano attingerà al fondo di <strong>400 milioni di euro</strong> messo a disposizione per l’acquisto di vaccini e farmaci contro Sars-Cov-2: una decisione che sta facendo discutere, perché nonostante le dichiarazioni del ministro le <strong>evidenze scientifiche</strong> al momento disponibili sono ancora incerte. I <strong>dati</strong> sui trattamenti a base di <strong>anticorpi monoclonali</strong> sono infatti <strong>immaturi</strong>, e sembrano suggerire che i farmaci abbiano un’<strong>efficacia limitata</strong> e su una fetta ristretta di pazienti.</p><hr class="wp-block-separator"/><p class="has-text-align-center"><strong><a href="https://www.galileonet.it/guerra-vaccini-licenze-obbligatorie/">Per evitare la guerra dei vaccini basterebbe ricorrere alle licenze obbligatorie</a></strong></p><hr class="wp-block-separator"/><h3>Cosa sono gli anticorpi monoclonali</h3><p>Ma partiamo dall’inizio. Un <strong>anticorpo</strong> è una molecola (una <strong>glicoproteina</strong>, per la precisione) che ha il compito di riconoscere gli agenti patogeni estranei al corpo, come <strong>batteri </strong>e <strong>virus</strong>, per permettere al nostro organismo di neutralizzarli. Il <strong>sistema immunitario</strong> ne produce di diversi tipi, che identificano il nemico con un sistema <strong>chiave/serratura</strong>: quando il sito di legame presente sulla superficie di un anticorpo trova un antigene complementare su un patogeno (o su un altro elemento esterno) che sta invadendo il nostro organismo, il <strong>sistema immunitario</strong> inizia a produrre in massa l’anticorpo in questione, e in questo modo – se tutto va bene – l’infezione viene sconfitta.</p><p>Questo meccanismo che però ha delle<strong> limitazioni</strong>: anzitutto, gli anticorpi esistono in <strong>miliardi di forme diverse</strong>, e non tutte hanno la <strong>stessa efficacia</strong> contro i patogeni; inoltre, l’organismo impiega un certo <strong>tempo</strong> per organizzare la difesa e produrre anticorpi in quantità sufficienti a debellare una malattia in corso, e talvolta <strong>soccombe</strong> prima di riuscirci. È proprio per risolvere questi problemi che la comunità scientifica e l’industria farmaceutica ha cominciato (già dagli anni Ottanta, in verità) a sviluppare e produrre <strong>anticorpi monoclonali</strong>, ossia <strong>repliche create artificialmente</strong> in modo da essere tutte identiche tra loro, e quindi con esattamente la <strong>stessa</strong> <strong>capacità</strong> di neutralizzare il proprio antigene. In linea di principio, basta identificare (tra i tanti) un <strong>anticorpo particolarmente efficace</strong> e produrne in massa copie perfette per trovarsi tra le mani un <strong>farmaco molto potente</strong>, con cui attaccare <strong>tumori</strong>, elementi mal funzionanti del nostro sistema immunitario (è il caso, per esempio, di molte malattie autoimmuni, tra cui quelle <strong>reumatologiche</strong>), ma anche, ovviamente, batteri e virus. Tra questi ultimi, al momento, solo quelli diretti contro l’infezione.</p><h3>Gli anticorpi monoclonali contro Covid-19</h3><p>Proprio come è avvenuto per i <strong>vaccini</strong>, diverse aziende farmaceutiche, in tutto il mondo, hanno sviluppato e sperimentato, a tempi record, <strong>anticorpi</strong> <strong>monoclonali</strong> potenzialmente utili per combattere la pandemia causata da Sars-Cov-2. I primi a salire agli onori delle cronache sono stati quelli prodotti dalla biotech americana <strong>Regeneron</strong>: a renderli famosi è stato <strong>Donald Trump</strong>, paziente illustrissimo cui sono stati somministrati nell’ottobre scorso, quando si ammalò di Covid-19. I due anticorpi monoclonali di Regeneron (i cui nomi sono <strong>casirivimab</strong> e <strong>imdevimab</strong>, dove il suffisso <em>-mab</em> sta per <em>Monoclonal AntiBody</em>), sono stati isolati in un paziente di <strong>Singapore</strong> e ottenuti in laboratorio isolando la <strong>proteina</strong> <strong>spike</strong> del coronavirus nell’organismo di un topo modificato geneticamente per fornirgli un sistema immunitario umano.</p><p>Poi ci sono le molecole della multinazionale <strong>Eli Lilly</strong>, il <strong>bamlanivimab</strong> e l’<strong>etesevimab</strong>, e almeno un’altra dozzina di farmaci in via di sviluppo o di sperimentazione, tra cui uno di <strong>AstraZeneca</strong> (<a href="https://www.astrazeneca.com/media-centre/press-releases/2020/covid-19-long-acting-antibody-laab-combination-azd7442-rapidly-advances-into-phase-iii-clinical-trials.html">noto</a> per ora con la sigla <strong>AZD7442</strong>) arrivato ai trial clinici di fase 3 con circa 6mila pazienti arruolati, e tre molecole isolate dal <strong>Monoclonal Antibody Discovery Lab </strong>della <strong>Fondazione Toscana Life Science</strong>, a Siena.</p><h3>Cosa ci dicono gli studi finora</h3><p>A contribuire a tutto il rumore attorno alla recente approvazione alla somministrazione degli anticorpi monoclonali è stato un comunicato stampa diramato da <strong>Eli Lilly</strong> il 26 gennaio scorso, in cui l’azienda ha dichiarato che “i nuovi dati mostrano che il trattamento con bamlanivimab (LY-CoV555) ed etesevimab (LY-CoV016), somministrati insieme, hanno ridotto il <strong>rischio</strong> delle <strong>ospedalizzazioni</strong> e dei <strong>decessi</strong> da Covid-19 del <strong>70%</strong>”. Una percentuale che, se fosse confermata, giustificherebbe l’appellativo <strong>salvavita</strong> per questi farmaci: il problema è che a oggi i risultati di questi trial clinici <strong>non sono stati ancora pubblicati</strong>, e quindi non c’è modo di sapere <strong>se</strong> e <strong>quanto</strong> siano solidi; tra l’altro, il comunicato stampa fa riferimento a un campione di pazienti abbastanza limitato, <strong>poco più di mille persone</strong>, tra le quali, dice l’azienda, si sono registrati 11 eventi (ospedalizzazione e/o decesso) nel gruppo cui è stato somministrato il cocktail e 36 eventi nel gruppo trattato con il placebo. E infatti l’azienda, nello stesso comunicato, sottolinea che “i dati clinici disponibili per il bamlanivimab sono limitati” e rimarca la necessità di svolgere <strong>studi più estesi</strong> e approfonditi per poter trarre conclusioni più solide.</p><p>In ogni caso, ci sono anche<strong> studi effettivamente pubblicati</strong>. Si tratta di<strong> lavori preliminari</strong>, i cui risultati purtroppo non consentono ancora di arrivare a <strong>conclusioni definitive</strong> sull’efficacia degli anticorpi monoclonali. Parliamo, in particolare, di tre studi, due sugli anticorpi di <strong>Eli Lilly</strong> e uno su quelli di<strong> Regeneron</strong>. Quello che emerge da questi lavori è, anzitutto, che gli anticorpi monoclonali vanno somministrati nelle <strong>fasi precoci</strong> della malattia, e che non funzionano nelle fasi più avanzate. Un dato che, <a href="https://www.facebook.com/alberto.beretta.immunologo/posts/247319260294330?__cft__%5b0%5d=AZUoapGwgA4gO1m7wGP9n5Mmx5OlCMzTuaph0MyOlQh_V7jRA-UITaruVqKDZvBosXq3AYh8yb11jMNc-9FXS22V5TahfUjIA0rgN84mAfZNY91O6ntRhxon7pOtGkGwNYfTMOHahizA5xLSjxgQlbN9&amp;__tn__=%2CO%2CP-R" rel="noreferrer noopener" target="_blank">spiega</a> <strong>Alberto Beretta</strong>, ordinario di scienza chimica farmaceutica all’Università di Parma, “non ci ha sorpreso, perché ormai sappiamo benissimo che quando iniziano i sintomi della polmonite il virus ha ormai lasciato la scena e a provocare la malattia ci pensa il sistema immunitario stesso, con una reazione che può solo essere interrotta da un efficace anti-infiammatorio o immunosoppressore, ma non da un antivirale”.</p><h3>Le problematiche</h3><p>Dunque, primo punto: gli <strong>anticorpi monoclonali </strong>andrebbero  somministrati <strong>all’inizio </strong>della malattia e su pazienti su cui – si presume – la malattia possa <strong>evolvere in modo grave</strong>, cioè persone con uno o più fattori di rischio come malattie cardiache e polmonari o obesità. Cosa dire dell’<strong>efficacia</strong>? Il <a href="https://www.aifa.gov.it/documents/20142/1289678/parere_cts_monoclonali_04.02.2021.pdf/68737075-6f07-2a43-7f94-0bc55f2e38f1?fbclid=IwAR3Ywzga0XcossuHiy711JCJ7EcbnaDoQYOJqmcL19zYbUjVarawPcj77k8" rel="noreferrer noopener" target="_blank">parere tecnico dell’Aifa</a>, basato sui risultati degli studi, parla chiaro: il farmaco di Eli Lilly, nel dosaggio da<strong> 700 mg</strong> (l’unico disponibile al momento), ha ridotto l’<strong>ospedalizzazione</strong> e i passaggi al pronto soccorso del <strong>5%</strong> nella popolazione generale a 29 giorni dalla somministrazione. Per la precisione, il passaggio in ospedale è avvenuto in 9 casi su 156 (il 5,8%) nel placebo e in 1 su 101 (l’1%) nei pazienti trattati. E i dati sull’efficacia dei farmaci <strong>Regeneron</strong> sono molto <strong>simili</strong>.</p><p>Ci sono anche altri aspetti da considerare. Le <strong>modalità di somministrazione</strong>, per esempio: gli anticorpi monoclonali non sono semplici pillole, ma preparati molto delicati, che vanno inoculati in ambiente ospedaliero (o comunque medicalizzato) con <strong>infusione endovenosa</strong> della durata di <strong>un’ora</strong>, alla quale ne va aggiunta<strong> un’altra</strong> di <strong>osservazione</strong> del paziente per gestire opportunamente eventuali eventi avversi.</p><p>Poi c’è la questione, altrettanto importante, delle <strong>mutazioni del virus</strong>: sempre stando ai risultati della sperimentazione degli <strong>anticorpi monoclonali</strong> di Eli Lilly, è emerso che sequenziando il virus presente nei pazienti prima e dopo la terapia con<strong> bablanivimab</strong> (sia da solo che insieme a etesevimab), la <strong>proteina spike del patogeno cambia</strong> nel corso della terapia, inserendo – nel 7,1% dei casi della monoterapia e nell’1% dei casi dell’assunzione combinata – delle <strong>mutazioni</strong> che la rendono resistente all’azione degli anticorpi stessi. E infine, ma non meno importante, la questione dei <strong>costi</strong>: sviluppare, produrre, distribuire e somministrare <strong>anticorpi</strong> <strong>monoclonali</strong> è tutt’altro che economico.</p><p>Via: <a href="https://www.wired.it/scienza/medicina/2021/02/12/anticorpi-monoclonali-covid-19/">Wired.it</a></p><p>Credits immagine: <a href="https://unsplash.com/@marceloleal80?utm_source=unsplash&amp;utm_medium=referral&amp;utm_content=creditCopyText">Marcelo Leal</a> on <a href="https://unsplash.com/s/photos/infusion-hospital?utm_source=unsplash&amp;utm_medium=referral&amp;utm_content=creditCopyText">Unsplash</a></p></div><script src = ""></script></body></html>