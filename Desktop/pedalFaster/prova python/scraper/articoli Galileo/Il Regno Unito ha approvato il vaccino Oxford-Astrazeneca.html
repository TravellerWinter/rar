<html><head><title>Il Regno Unito ha approvato il vaccino Oxford-Astrazeneca</title><link rel = "stylesheet" type = "text/css"><meta charset = "utf-8"></head><body><div class="td-post-content"><div class="td-post-featured-image"><figure><a data-caption="(Foto: Daniel Schludi on Unsplash)" href="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31.jpg"><img alt="vaccino" class="entry-thumb td-modal-image" data-lazy-sizes="(max-width: 696px) 100vw, 696px" data-lazy-src="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-696x377.jpg" data-lazy-srcset="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-696x377.jpg 696w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-640x347.jpg 640w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-320x173.jpg 320w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-768x416.jpg 768w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-1068x579.jpg 1068w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-775x420.jpg 775w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31.jpg 1200w" height="377" src="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31.jpg" title="daniel-schludi-mAGZNECMcUg-unsplash(3)(1)" width="696"/><noscript><img alt="vaccino" class="entry-thumb td-modal-image" height="377" sizes="(max-width: 696px) 100vw, 696px" src="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-696x377.jpg" srcset="https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-696x377.jpg 696w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-640x347.jpg 640w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-320x173.jpg 320w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-768x416.jpg 768w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-1068x579.jpg 1068w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31-775x420.jpg 775w, https://www.galileonet.it/wp-content/uploads/2020/12/daniel-schludi-mAGZNECMcUg-unsplash31.jpg 1200w" title="daniel-schludi-mAGZNECMcUg-unsplash(3)(1)" width="696"/></noscript></a><figcaption class="wp-caption-text">(Foto: Daniel Schludi on Unsplash)</figcaption></figure></div><p>Dopo i vaccini anti <strong>Covid di Pfizer-Biontech e Moderna</strong>, oggi i riflettori sono puntati sul<strong> vaccino di</strong> <strong>Oxford-Astrazeneca</strong>, altro <a href="https://www.wired.it/scienza/medicina/2020/11/23/covid-vaccino-oxford-astrazeneca/" rel="noreferrer noopener" target="_blank">protagonista</a> della risposta alla pandemia, sviluppato dall’<strong>università di Oxford e dall’Irbm di Pomezia e prodotto da Astrazeneca</strong>. Oggi per il medicinale è arrivata l’autorizzazione all’uso di emergenza nel <a href="https://www.wired.it/attualita/politica/2020/12/03/gran-bretagna-vaccino-brexit/" rel="noreferrer noopener" target="_blank">Regno Unito</a>. La <a href="https://www.astrazeneca.com/media-centre/press-releases/2020/astrazenecas-covid-19-vaccine-authorised-in-uk.html" rel="noreferrer noopener" target="_blank">notizia</a> dell’approvazione giunge dalla stessa Astrazeneca, che fa sapere che le <strong>prime vaccinazioni</strong> verranno somministrate <strong>all’inizio del nuovo anno</strong>, fra pochissimi giorni.</p><p>Il <strong><a href="https://www.wired.it/scienza/medicina/2020/11/20/coronavirus-approvazione-vaccino/" rel="noreferrer noopener" target="_blank">processo di autorizzazione</a></strong> sembra simile a quello seguito del vaccino di Pfizer-Biontech, che è stato approvato<strong> <a href="https://www.wired.it/scienza/medicina/2020/12/02/vaccino-anti-covid-pfizer-approvato-regno-unito/" rel="noreferrer noopener" target="_blank">prima in Gran Bretagna</a> </strong>e successivamente anche da parte dell’Agenzia europea per i medicinali <strong>(Ema)</strong>, l’ente preposto alla regolazione dei farmaci<strong> nell’Unione europea</strong>. Anche in questo caso, il via libera comunitario ancora non c’è e probabilmente non sarà vicinissimo, dato che potrebbe arrivare non prima della fine di gennaio.</p><hr class="wp-block-separator"/><p class="has-text-align-center"><strong><a href="https://www.galileonet.it/vaccino-anti-covid-19-cinque-cose-sapere/">Vaccino anti-Covid, le cinque cose da sapere</a></strong></p><hr class="wp-block-separator"/><h3>Il vaccino di Oxford</h3><p>Del vaccino di Oxford, sviluppato insieme all’Italia, <a href="https://www.wired.it/topic/vaccino-coronavirus-oxford-astrazeneca/" rel="noreferrer noopener" target="_blank">si è parlato spesso</a> durante la pandemia. Il suo nome è <a href="https://www.wired.it/scienza/medicina/2020/04/29/coronavirus-vaccino-oxford-autunno/" rel="noreferrer noopener" target="_blank"><em>ChAdOx1</em></a> (in sigla AZD1222) ed è un vaccino <em>a vettore virale</em>: si fornisce alla cellula <strong>l’informazione necessaria per produrre la proteina </strong><em><strong>spike</strong></em> del coronavirus, contro cui il sistema immunitario produrrà una risposta. Il tutto avviene attraverso un vettore virale, una versione indebolita del virus non pericoloso come un <strong>adenovirus</strong>, in generale causa di raffreddore. Il vaccino è indicato per l’uso in persone dai 18 anni in su e l’autorizzazione del Regno Unito si basa sui risultati di uno <strong>studio clinico di fase 3</strong>, l’ultimo stadio della sperimentazione, <a href="https://www.thelancet.com/journals/lancet/article/PIIS0140-6736(20)32661-1/fulltext" rel="noreferrer noopener" target="_blank">pubblicati l’8 dicembre</a> 2020 in un’analisi ad interim (ancora non completa su tutti i dati) su The Lancet.</p><h3>Quanto è efficace il vaccino di Oxford?</h3><p>Il forte interesse sia scientifico sia mediatico ha messo in luce momenti di entusiasmo e anche qualche ombra. Stando ai dati parziali, <a href="https://www.wired.it/scienza/medicina/2020/11/23/covid-vaccino-oxford-astrazeneca/">in precedenza</a> il vaccino aveva mostrato <strong>un’efficacia media del 70%</strong> (in generale variabile dal 62% al 90% a seconda del dosaggio). <a href="https://www.wired.it/scienza/medicina/2020/11/27/vaccino-covid-oxford-astrazeneca-rifare/">Qualche dubbio</a> era nato però dal fatto che<strong> l’efficacia del 90% si raggiungeva</strong> con un dosaggio dimezzato (<strong>mezza dose</strong>) alla prima somministrazione e <strong>una dose intera</strong> al richiamo – risultato ottenuto casualmente per un errore nella sperimentazione – e questo dato aveva fatto discutere. Ma i test successivi, stando a quanto riferito dall’ad di Astrazeneca Pascal Soriot in <a href="https://www.thetimes.co.uk/article/covid-vaccine-boost-for-millions-as-hospitals-near-breaking-point-vj7fpj2hr" rel="noreferrer noopener" target="_blank">un’intervista</a> al <em>Sunday Times</em>, <strong>hanno provato un’efficacia superiore al 90%</strong>, paragonabile a quella dei vaccini di Pfizer e Moderna. Le autorità sanitarie preposte all’autorizzazione dei farmaci attendono i dati completi.</p><h3>Quando arriverà da noi</h3><p>Al momento non abbiamo una data per l’arrivo del vaccino anche nell’Unione europea. Molto probabilmente<strong> l’Ema non riuscirà ad approvare il vaccino a gennaio</strong>, secondo quanto affermato dal vice direttore esecutivo dell’autorità regolatoria, Noel Wathion, al quotidiano belga Het Nieuwsblad e <a href="https://www.adnkronos.com/fatti/esteri/2020/12/29/vaccino-astrazeneca-ema-improbabile-approvazione-gennaio_yAIFpqloe78twIakdHFVlM.html?refresh_ce" rel="noreferrer noopener" target="_blank">riportato in una nota</a> di Adnkronos. L’esperto sottolinea che l’azienda non ha ancora presentato la domanda. <strong>Le informazioni</strong> ricevute finora, sottolinea Wathion, “<strong>non sono sufficienti </strong>per garantire neanche un’approvazione condizionata. Abbiamo bisogno di dati aggiuntivi sulla qualità del vaccino. E dopo questo, l’azienda deve presentare <strong>una domanda formale</strong>“. Insomma, speriamo anche questa strada si apra presto, dato che un’autorizzazione più rapida possibile è cruciale, come ha sottolineato il ministro della Salute, Roberto Speranza. Nel frattempo l’Unione europea ha acquistato altri 100 milioni di dosi del vaccino Pfizer-Biontech.</p><p>Via: <a href="https://www.wired.it/scienza/medicina/2020/12/30/coronavirus-vaccino-astrazeneca-approvato-regno-unito-ema/">Wired.it</a></p><p>Credits immagine di copertina: <a href="https://unsplash.com/@schluditsch?utm_source=unsplash&amp;utm_medium=referral&amp;utm_content=creditCopyText">Daniel Schludi</a> on <a href="https://unsplash.com/s/photos/vaccine-covid?utm_source=unsplash&amp;utm_medium=referral&amp;utm_content=creditCopyText">Unsplash</a></p></div><script src = ""></script></body></html>